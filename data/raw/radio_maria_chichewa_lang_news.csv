title,news,links,date,author
Amangidwa Atapezeka ndi Nyanga ya Njovu ku Chikwawa,"Apolisi m’boma la Chikwawa amanga bambo wa zaka 40 zakubadwa, pomuganizira kuti wapezeka ndi mnyanga ya njovu yolemerera pafupipafupi ma kilogalamu khumi (10). Wofalitsa nkhani za apolisi m’bomalo Sergeant Dickson Matemba watsimikizaza nkhaniyi poyankhula ndi Radio Maria Malawi. Woganiziridwayu Edward Kachala anagwidwa pa 21 June anthu ena atatsina khutu apolisi kuti mkuluyu akutsatsa malondawa. “Tamangadi a Kachala anthu ena atatiuza kuti iwowa akugulitsa nyanga ya njovu yolemera 10kilograms. Ma CID athu ndi akuluakeulu ena a nthambi yowona za nkhalango anakwanitsa kuchita kafukufuku ndi kumanga mkuluyu. Tiwatengera ku khothi posachedwapa kuti akayankhe mlanduwu,” anatero a Matemba. Padakalipano apolisi ayamikira anthu a m’bomalo pokhala patsogolo kuwatsina khutu zokhudza anthu amena akupalamula milandu yosiyanasiyana m’bomalo. A Kachala amachokera m’mudzi mwa Chituwi mfumu yaikulu Ngabu m’boma lomwelo la Chikwawa.",https://www.radiomaria.mw/amangidwa-atapezeka-ndi-nyanga-ya-njovu-ku-chikwawa/,"June 25, 2023",judith sonkho
Papa Walengeza kuti Lucia ndi Wolemekezeka,"Mtsogoleri wa mpingo wa Katolika pa dziko lonse Papa Francisco wasayinira kalata yolengeza kuti Lucia dos Santos wa m’dziko la Portugal tsopano ndi wolemekezeka. Sister Lucia dos Santos Malinga ndi malipoti a Vatican Radio, Lucia ndi anzake ena awiri Francisco komanso Yasinta adawonekeredwa ndi Amayi Maria pa nthawi yomwe adali kuweta nkhosa ku Fatima m’dziko la Portugal m’chaka cha 1917. Iwo sadawonekeredwe ndi Amayi Maria kamodzi kokha koma izi zidapitirira kwa miyezi yokwana isanu. Powaonekera anawa, Amayi Maria adawulura zinthu zingapo: za kufunika komapemphera makamaka mapemphero a Kolona, za kufunika kokhala anthu odzimana, za kutha kwa nkhondo yoyamba ya dziko lonse la pansi (World War I), kukula kwa ulamuliro wa chi communist m’dziko la Russia ndi za mavuto ochuluka omwe akhristu adzakhale akukumana nawo mu zaka za kutsogolo kaamba ka chikhulupiliro chawo. Lucia pamodzi ndi asuweni ake Francisko ndi Yasinta Francisco ndi Yasinta atamwalira m’chaka cha 1919, Lucia adapitirira kusunga uthenga wa Amayi Maria ndipo kenako adalowa moyo wa m’chipani cha mu mpingo ndi kukhala sisitere. Iye adamwalira pa 13 February m’chaka cha 2005. Pamene munthu watchulidwa wolemekezeka (Venerable), amayembekezeka pambuyo pake kukhala wodala (Blessed) asadakhale woyera (Saint).",https://www.radiomaria.mw/papa-walengeza-kuti-lucia-ndi-wolemekezeka/,"June 24, 2023",judith sonkho
Amayi aku Immigration Athandiza Malo Osamalira Ana Aang’ono,"Amayi ochokera ku nthambi ya boma yowona zolowa ndi kutuluka mdziko muno ya Immigration m’boma la Mangochi apereka thandizo la katundu wosiyanasiyana kwa ana aang’ono omwe amalandira chisamaliro chawo ku malo a Open Arms Infant Home ku Namiyasi m’boma la Mangochi. Poyankhula pamene anali mlendo wolemekezeka ku mwambo wopereka thandizoli mayi Benadette Kalumo amene ndi mkazi wa mkulu wa nthambi ya Immigration m’dziko muno, anayamikira chidwi chomwe amayi ogwira ntchito ku Immigration-wa awonetsa pochita posonkhanitsa ndalama ndi kugulira thandizo lomwe akapereka ku malowa. Mayi Kalumo kupereka wina mwa katunduyo kwa a Mwaliwa Iwo anati zomwe amayiwa achita ndi madalitso aakulu ochokera kwa Mulungu. “Zimenezi ndi zabwino kwambiri ndi chifukwa chake ndinabwera kudzakhala nawo pano. Tipemphe anthu ena amene ali ndi kuthekera kuti ayesetse ndi chuma chawo kumathadniza anthu amene ali osowa chifukwa akatero Mulungu adzawadalitsa,” anatero mayi Kalumo. Zina mwa zinthu zomwe amayiwa apereka ku malowa ndi monga Sugar, SOBO squash, ma diaper, sopo, ufa ndi zina zambiri. Poyankhulapo m’modzi mwa akulu-akulu a ku malowa a Fred Mwaliwa anati zomwe amayi ogwira ntchito ku Immigration-wa achita, ndi zinthu zotamandika kwambiri kaamba koti malowa amasowa zambiri pa chisamaliro cha wana. “Ana amenewa amasowa matini 48 a mkaka wa lactogen 1 komanso matini 40 a lactogen 2 pa mwezi umodzi kuti tiwasamale. Pano zinthu zikuvuta kwambiri kuposera pachiyambi maka chifukwanso cha mliri wa COVID-19 zomwe zinachititsa kuti thandizo lomwe timapeza lichepe. Katundu wabwerayu ndiye kuti watichepetsera budget yathu. Pamenepa ndiye kuti mwezi onse wa July sitigula kanthu,” anatero a Mwaliwa. Malo a Open Arms Infant Home amasamala ana ongobadwa kumene mpaka zaka ziwiri omwe makolo awo anamwalira kapena omwe anatayidwa ndi makolo awo, komanso ana omwe makolo awo ndi amisala.",https://www.radiomaria.mw/amayi-aku-immigration-athandiza-malo-osamalira-ana-aangono/,"June 24, 2023",judith sonkho
Atupele Muluzi Sanaganizebe Zopikisana Nawo ku ‘Convention’,"Mtsogoleri wakale wa chipani cha United Democratic Front (UDF) Atupele Muluzi wati sanapange chiganizo ngati adzapikisane nawo pa mpando wa utsogoleri wa chipanicho pa msonkhano waukulu wa chipanichi. Muluzi yemwe mwezi wa May chaka chatha analengeza kuti wasiya ndale ndipo wayamba bizinesi, amayankhula izi la Mulungu ku Mangochi pamene anali mlendo wolemekezeka pa mwambo wokondwelera kuti chipani cha UDF chakwanitsa zaka 30 kuchokera pomwe chinakhazikitsidwa mdziko muno. Muluzi: Ndilengeza kutsogoloku Iye wati adakalingalirabe za nkhaniyi ndipo akapanga chiganizo adzalengeza. “Ine ndadzipereka kuti tipititse patsogolo chipani chathu. Convention imalora munthu aliyense kupikisana nawo pa mpando uliwonse kuphatikizapo wa president ndiye ndilengeza kutsogoloku,” anatero Muluzi. Poyankhula pa nkhani zokhudza tsikuli Muluzi anati chipani cha UDF chinachita zitukuko zochuluka mu nthawi ya ulamuliro wake monga kubweretsa maphunziro aulere, kumanga misewu, zipatala, kubweretsa lamya za m’manja komanso zina. Poyankhulapo pamene iye amanena kuti sadzapikisana nawo pa msonkhano waukulu wa chipanichi, mtsogoleri wa chipani cha UDF mayi Lilian Patel adzudzula anthu ena omwe akuti akubweretsa chisokonezo m’chipanicho. Muluzi kugawana mfundo ndi Patel pa msonkhanowo “Pali anthu ena amene akuchita ngati kuti iwowo ndiye eni ake a UDF pamene ife tonse ndife amodzi. UDF is a democratic party ndiye tisamanyozane ayi. Ine nditengera chipani chimenechi ku convention koma sindikapikisana nawo komanso sindili ku mbali ya aliyense ndiye amene akufuna atha kubwera kudzapikisana nawo,” anatero mayi Patel. Chipani cha UDF chinalamulira dziko lino kuchokera m’chaka cha 1994 mpaka mchaka cha 2004 pamene chimatsogoleredwa ndi Dr. Bakili Muluzi ndipo ndi chipanichomwe chinabweretsa ulamuliro wa zipani zambiri mdziko muno kuchoka ku ulamuliro wa chipani chimodzi cha Malawi Congress (MCP) chomwe pa nthawiyo chimkatsogoleredwa ndi malemu Dr. Hastings Kamuzu Banda.",https://www.radiomaria.mw/atupele-muluzi-sanaganizebe-zopikisana-nawo-ku-convention/,"May 8, 2023",judith sonkho
PRISAM Yati Iyamba Kubwereketsa Ndalama Kwa Mamembala Ake,"Bungwe loyang’anira sukulu zomwe si za boma mdziko muno la Private Schools Association of Malawi (PRISAM) lati liyamba ndondomeko yopereka ngongole ku sukulu zomwe ndi mamembala a bungweli ndi cholinga choti ntchito za sukuluzi zipite patsogolo. A Ntafya ndi ena mwa akuluakulu a PRISAM Wapampando wabungweli a Amon Ntafya anena izi loweruka mu mzinda wa Lilongwe pamene amakhazikitsa bungweli mu mzindawo pomwe amakumana ndi sukulu zomwe si za boma zomwe zikufuna kulowa mu bungweli za mu mzinda komanso m’boma la Lilongwe. Iwo ati sukulu zomwe si za boma zikukumana ndi mavuto aakulu a chuma omwe akulanso kwambiri kaamba ka namondwe wa Freddy yemwe anakhudza maboma ambiri a chigawo chakumwera ndipo ndi kofunika kuti sukuluzi zipeze ndalama zothandizira kuti ntchito zake ziyambireno kuyenda bwino. “Ndife oyima patokha pa nkhani ya chuma chifukwa timadalira ophunzira. Ndiye pamene namondwe wa Freddy komanso matenda a Kolera zinatigwera, pali mavuto ambiri a chuma ndiye tikuwauza eni sukulu zomwe si za boma kuno ku Lilongwe kuti alowe m’bungweli chifukwa pompano tikhazikitsa ndondomeko yobwereketsa ndalama ija amati SACCO pakati pa sukulu zomwe si za boma kuti sukulu zambiri zikonze mavuto amenewo,” anatero a Ntafya. Mamembala a bungwe la PRISAM pambuyo pa msonkhano wawo ku LIlongwe Mwazina pa tsikuli akuluakulu a bungweli anakambirana ndi akuluakulu a sukuluzi pa zokonzekera zokhudza mayeso a boma a chaka chino a sitandade 8, fomu 2 komanso fomu 4 ndipo pa nkhaniyi a Ntafya analangiza sukuluzi kuti zipewe kuchita zachinyengo pa mayesowa. Wapampandoyu wati akufunitsitsa kuwona sukulu zomwe si za boma zikupindula kudzera mu bungweli osati kupsinjika momwe zakhala zikuyendera ndi mabungwe ena a sukuluzi. Iwo ati posachedwapa akhalanso akukhazikitsa bungweli m’chigawo chakumpoto kwa dziko lino. Poyankhulapo yemwe wasankhidwa kukhala wapampando wa bungweli m’chigawo chapakati a Chimwemwe Kumwenda ati awonetsetsa kuti sukulu zambiri zilowe mu bungweli powonetsa ubwino omwe sukulu zimene zili bungweli zikupeza. Iwo ati agwira bwino ntchito limodzi ndi unduna wa zamaphunziro komanso bungwe lolembetsa mayeso a boma mdziko muno la Malawi National Examinations Board (MANEB) pofuna kupititsa patsogolo ntchito za maphunziro msukulu zomwe zili mamembala a bungweli.",https://www.radiomaria.mw/prisam-yati-iyamba-kubwereketsa-ndalama-kwa-mamembala-ake/,"May 8, 2023",judith sonkho
Papa Wayamikira Bungwe Loteteza Ana mu Mpingo,"Mtsogoleri wa mpingo wa Katolika pa dziko lonse Papa Francisco walimbikitsa bungwe la mu mpingo wa Katolika lolimbana ndi m’chitidwe wochitira nkhanza ana kuti lipitirize kugwira ntchito yake yabwino. Malinga ndi malipoti a Vatican Radio, Papa wayankhula izi ku likulu la mpingowu ku Vatican pa nkumano wake ndi mamembala a bungweli lomwe limatchedwa kuti Pontifical Commission for the Protection of Minors. Iye wati ntchito younika ndi kukonza ndondomeko zoyenera kutsatidwa poteteza ana ku nkhanza ikuyenera kupitirira. Papa Francisco wati ndi kofunika kuchilimika pa ntchitoyi kaamba koti kungakhale kovuta kumawalalikira anthu za chikondi cha Mulungu ngati mpingo ungamalephere kuteteza ana ku m’chitidwe oyipawu. Iye wati ndi tchimo lalikulu pa maso pa Mulungu kulekerera kapena kutseka maso ndi kumachita ngati kuti nkhaniyi ndi nkhambakamwa chabe ndipo wati tchimo lake ndi lofanana ndi la awo omwe amachita nkhanzazi. Pamenepa Papa Francisco wati atsogoleri a mpingo amene sakuchitapo kanthu pothana ndi m’chitidwewu akupalamula mlandu waukulu pa maso pa Mulungu. Bungwe lothana ndi nkhanza zokhudza ana, Pontifical Commission for the Protection of Minors adalikhazikitsa m’chaka cha 2014 ndipo mwa zina limawunika malipoti ochokera kwa a episkopi a mpingowu pa nkhaniyi m’maiko osiyana-siyana.",https://www.radiomaria.mw/papa-wayamikira-bungwe-loteteza-ana-mu-mpingo/,"May 8, 2023",judith sonkho
United Purpose Ilimbikitsa Atolankhani Kumemeza Anthu Za Katemera,"Bungwe la United Purpose m’boma la Dedza lalimbikitsa atolankhani kuti atenge udindo ozindikiritsa anthu za kufunika kolandira katemera wa matenda a Covid-19 ndi Kolera. M’modzi mwa akuluakulu ku bungweli a Gift Munthali ndi omwe ayalankhula izi lachitatu kwa atolankhani ndi awulutsi a nyumba zofalitsa nkhani zosiyanasiyana m’boma la Dedza. Iwo ati kudzera mu kuwulutsa mawu ndi kulemba nkhani, anthu a m’bomali angathe kuzindikiritsidwa bwino kufunikira kolandira katemera pamene zikusonyeza kuti anthu ambiri a m’bomalo sanalandire katemera wa Covid-19. “Tagwira ntchito kuno ku Dedza kwakanthawi ndithu ndipo tawona kuti pakufunika kugwira ntchito ndi atolankhani chifukwa ndi anthu ochepa okha amene analandira katemerayu kuno ku Dedza, mwina tili pa 20 percent kupita pansi,” anatero a Munthali. Poyankhulapo mneneri wa chipatala cha Dedza, Mwayi Liyabunya wati ntchito imene bungwe la United Purpose likugwira, ithandiza kuti anthu ambiri m’bomalo alandire katemera wa Covid-19 komanso wa Kolera, zimene zingachepetse kufala kwa matendawa. Iwo anati, “Project imeneyi ya bungwe la United Purpose ndi yofunika kwambiri chifukwa ikuthandizira kuti anthu ambiri afikiridwe ndi katemera komanso mauthenga okhudza Covid-19 ndi Kolera.” Iwo anati akufunitsitsa kuti agwire ntchito ndi atolankhani pofuna kufikitsa patali mauthenga okhudza nkhaniyi.",https://www.radiomaria.mw/united-purpose-ilimbikitsa-atolankhani-kumemeza-anthu-za-katemera/,"April 22, 2023",judith sonkho
"MACRA Yakhazikitsa Ntchito Yopereka Mayina ku Misewu, Nambala ku Nyumba M’boma la Kasungu","Bungwe loyang’anira ntchito zofalitsa mauthenga komanso za mtengatenga ndi mtokoma la Malawi Communications Regulatory Authority (MACRA) lakhazikitsa ntchito yopereka mayina ku misewu komanso nambala ku nyumba m’boma la Kasungu. Poyankhula ndi Radio Maria Malawi mneneri wa bungweli a Zadziko Mankhambo ati ndondomekoyi ndi yofunika kwambiri kaamba koti imachepetsa ntchito yofotokozera malo amene munthu akupezeka. Iwo amayankhula izi lachinayi pambuyo pa mkumano omwe anakonzera akuluakulu a tawuni ya Kasungu kuphatikizapo anthu okhudzidwa ndi nkhaniyi monga apolisi, a ESCOM, a Water Board ndi ena. “Ndondomekoyi ndi yofunika kwambiri chifukwa zimachepetsa ntchito ya mafotokozedwe ngati akufuna chithandizo chilichonse chifukwa amangotchula kuti ndili mu nyumba yakuti, mu nsewu wakuti. Tinagula makina amene misewu yomwe ikutchulidwayi izisindikizidwa mu makina amenewo kuti olo kupita pa google map uzipeza malo amene ukuwafunawo mosavuta,” anatero a Mankhambo. Poyankhulapo mkulu wa tawuni ya Kasungu, a Isaac Mkandawire ati ntchitoyi ithandiza anthu a mtawuniyi maka pa nthawi yomwe akumana ndi vuto kuti atahndizidwe mwamsanga ndi mosavuta. “Ndi ntchito yofunika kwambiri kuti tikwanitse kufikira anthu mosavuta monga nkhani zozimitsa moto, chitetezo ndi zina,” anatsindika motero a Mkandawire. Padakalipano bungwe la MACRA latsiriza kale ndondomekoyi m’maboma onse a m’chigawo chakumpoto ndipo chomwe chatsala ndi kuyika zikwangwana kaamba koti ntchito yopereka mayina ku misewuyo inachitika kale. Bungweli likatsiriza ntchitoyi m’chigawo chapakati, lipitanso m’chigawo chakumwera kuti akagwirenso ntchito ngati yomweyi.",https://www.radiomaria.mw/macra-yakhazikitsa-ntchito-yopereka-mayina-ku-misewu-nambala-ku-nyumba-mboma-la-kasungu/,"April 22, 2023",judith sonkho
Papa Wati Mawu a Mulungu Amapereka Tanthauzo Lenileni la Mavuto,"Mtsogoleri wa mpingo wa Katolika pa dziko lonse Papa Francisco wati Mau a Mulungu amapereka tanthauzo lenileni la mavuto omwe anthu amawaona m’moyo wawo. Malinga ndi malipoti a Vatican Radio, Papa wayankhula izi ku likulu la mpingo ku Vatican, pa mkumano wake ndi mamembala a bungwe la Baibulo la Pontifical Biblical Commission lomwe lidapatsidwa ntchito yochita kafukufuku mu Baibulo kuti lipeze tanthauzo la mavuto ndi matenda. Iye wafotokoza kuti pamene anthu ali mu mavuto monga matenda pali zinthu ziwiri zomwe zingathe kuchitika: kutaya mtima ndipo osaonanso chabwino chilichonse m’moyo uno kapena kukhala nthawi yokula m’moyo wa uzimu. Papa Francisco wati mawu a Mulungu opezeka mu Baibulo amathandiza anthu okhulupirira kuti nthawi ya mavuto monga matenda ikhale nthawi yokula m’moyo wa uzimu ndi kukhala pafupi komanso kumudziwa Mulungu. Iye wati mu nthawi ya mavuto mtanda wa Yesu Khristu umawulula chikondi cha Mulungu pa anthu ake. Koma si pokhapo iye wati machiritso ku matenda osiyana-siyana amawululanso chikondi cha Mulungu makamaka kuti Mulungu amakhala pafupi ndi anthu ake. Bungwe la Pontifical Biblical Commission kapena kuti Pontificia Commissio Biblica m’chilatini ndi bungwe la a Papa lomwe limateteza Mau a Mulungu ndi kuonetsetsa kuti Mau a Mulungu akutanthauziridwa moyenerera.",https://www.radiomaria.mw/papa-wati-mawu-a-mulungu-amapereka-tanthauzo-lenileni-la-mavuto/,"April 21, 2023",judith sonkho
Mkhalakale pa Ndale Adzudzula Zitopotopo ku DPP,"Anthu akupitilira kudzudzula chipani chotsutsa boma cha Democratic Progressive (DPP) ponena kuti zina mwa ziganizo zomwe chikupanga, zikusokoneza tsogolo la chipanichi. Mkhalakale pa ndale Humphreys Mvula wati kubwezeretsedwa pa udindo ndi bwalo la milandu kwa gavanala wa chipanichi mchigawo chakumwera, a Charles Mchacha, ndi chizindikiro kuti ku chipani cha DPP kwalowa chisawawa. Mvula amathilira ndemanga pa zomwe khoti lachita pobwezeretsa a Mchacha paudindo wake atachotsedwa ati kaamba kotsutsana ndi ganizo loti a Peter Mutharika adzayimire chipanichi pa chisankho cha 2025. Mchacha: Tipitiriza kupereka ulemu kwa apulezidenti athu “Sanawachotse motsata malamulo a chipani chawo ndi chifukwa chake khoti lawona kuti abwezeretsedwe. Mmene zateremu ubale wawo ndi president wawo wasokonekera basi sanagagwire ntchito yawo momasuka,” anatero a Mvula. Padakali pano a Charles Mchacha omwenso ndi phungu wa nyumba ya malamulo mdera la kumadzulo m’boma la Thyolo ati alibe mangawa aliwonse ndi utsogoleri wa chipanichi. “Sindimatha kubwenza choyipa koma kumuwunikira munthu kuti asadzachitenso choipacho. Ndikutsimikizira anthu onse kuti ndigwira ntchito mwabwino kwambiri komanso tipitiriza kupereka ulemu kwa apulezidenti a chipani chathu a Mutharika,” anatero a Mchacha. Masiku apitawa chipani cha DPP chinachotsa pa udindo a Mchacha ndipo mmalo mwake anayika a Thompson Kamangira pa udindowu zomwe sizinakondweretse a Mchacha omwe anakatenga chiletso ku bwalo la milandu chomwe chachititsa kuti iwo abwelere pa udindowu.",https://www.radiomaria.mw/mkhalakale-pa-ndale-adzudzula-zitopotopo-ku-dpp/,"April 21, 2023",judith sonkho
Nduna Ipempha Wailesi Zidzilipira Bwino Antchito Ake,"Nduna ya zofalitsa nkhani mdziko muno a Moses Kunkuyu apempha wailesi za mdziko muno kuti zidzilipira bwino ogwira ntchito ake ndi cholinga choti adzitha kugwira bwino ntchito zawo. Ndunayi yanena izi lero pa mwambo woganizira za kufunika kwa wailesi mdziko muno omwe unachitikira ku nyumba yowulutsa mawu ya YONECO FM mu mzinda wa Zomba. Kunkuyu: Tiyeni tilipire bwino antchito athu Iwo ati ngati ogwira ntchito salandira malipiro abwino zimachititsa kuti asamagwire bwino ntchito zawo. “Ndipemphe wailesi zonse mdziko muno kuti tipereke malipiro abwino kwa ogwira ntchito athu kuti adzitha kugwira ntchito zawo bwino,” anatero a Kunkuyu. Iwo anapitiriza ndi kupempha boma kuti lithandize wailesi mdziko muno maka pa chuma kuti zidzitha kupanga mapologalamu osiyanasiyana okweza chitukuko cha dziko. Potsiriza iwo alimbikitsanso wailesizi kuti zipitilire kupereka uthenga oyenera kudzera mmapologalamu awo osiyanasiyana kuti adzitha kugwirizana ndi zomwe zikuchitika mdziko muno. Dziko lonse lapansi limaganizira za wailesi pa 13 February chaka ndi chaka.",https://www.radiomaria.mw/nduna-ipempha-wailesi-zidzilipira-bwino-antchito-ake/,"March 28, 2023",judith sonkho
Ambuye Stima Adzudzula Kulowetsa Ndale Pa Thandizo La Okhudzidwa Ndi Namondwe,"Episkopi wa dayosizi ya Mangochi, Ambuye Montfort Stima apempha atsogoleri a zipani za ndale kuti apewe kulowetsa ndale pa ntchito yopereka thandizo kwa anthu amene akhudzidwa ndi namondwe wa Freddy. Ambuye Stima anena izi kudzera mu kalata yomwe alemba yomwe mwa zina ikupempha anthu akufuna kwabwino kuti athandize anthu oposa 11 sauzande a maboma a mu dayosiziyo omwe akhudzidwa ndi zotsatira za namondweyu. Ambuye Stima: Sikoyenera kumagwiritsa ntchito zomwe tikuwapatsa anthuwa ngati chopangira kampeni Iwo ati pali anthu ena omwe akutengerapo mwayi omakakachita kampeni pa nthawi imene akupereka thandizo kwa anthuwa, zomwe ndi zosayenera. “Zikatere ena amafua kutengerapo mwayi ndi kuyamba kupanga kampeni. Takumana ndi vutoli lomwe ndi chipsinjo cha aMalawi onse ndiye sikoyenera kumagwiritsa ntchito zomwe tikuwapatsa anthuwa ngati chopangira kampeni,” anatero Ambuye Stima. Ambuye Stima adzudzulanso anthu ena omwe akumapita m’malo osungira anthuwa ndi kumakalandira nawo thandizo ngakhale kuti iwo sanakhudziwe ndi vutoli, zomwe ati ndi kuba. Iwo anati, “Tamva kale kuti anthu ena omwe sanakhudzidwe akumakalandira nawo chakudya ndi kumakagona kunyumba. Zimenezi zikuwonetsa kuti aMalawi takula ndi makhalidwe oyipa, khalidwe la kuba. Ena akumabanso zinthu zimene anthu akuvutikawa akulandira.” Mwazina, Ambuye Stima alangizanso anthu kuti apewe kugwiritsa ntchito madzi osasamalirika omwe adza kaamba ka kusefukira kwa madzi. “Mvula imeneyi yagwetsa nyumba ndi zimbudzi komanso madzi alowa m’ma septic tank zomwe zikutanthauza kuti madzi omwe alipo ndi owonongeka. Zimenezi zitha kupagitsa kuti matenda a Kolera apitilire ndiye makolo awonetsetse kuti ana awo sakugwiritsa ntchito madzi oyipawa komanso makolowo asagwiritse ntchito madziwa pochapa, kumwa ndi zina. Madzi amene ngakhale akuwoneka ngati abwino ndi ofunika azitenthetsedwa,” anatero Ambuye Stima. Padakalipano maboma onse atatu omwe amapanga dayosizi ya Mangochi a Balaka, Mangochi ndi Machinga ndi akhudzidwa ndi namondwe wa Freddy pamene ena ataya miyoyo, ena nyumba zawo zagwa ndipo ena mbewu komanso ziweto zawo zakokoloka.",https://www.radiomaria.mw/ambuye-stima-adzudzula-kulowetsa-ndale-pa-thandizo-la-okhudzidwa-ndi-namondwe/,"March 21, 2023",judith sonkho
Papa Wapepesa Dziko la Ecuador Lomwe Lakhudzidwa ndi Chivomerezi,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi ngozi ya chivomerezi m’dziko la Ecuador. Malinga ndi malipoti a Vatican Radio Papa wafotokoza za chisoni chake pakumva za ngozi ya chivomerezi m’dera la m’chigawo cha kumwera kwa m’dziko la Ecuador chomwe chagwedezanso dera la ku mpoto kwa dziko la Peru. Chivomerezicho chagwetsanso nyumba zochuluka Iye wati kudzera m’mapemphero ali pafupi ndi anthu onse omwe akhudzidwa ndi ngoziyi. “Ndikupepesa anamfedwa onse ndipo ndikuyikiza mizimu ya anthu onse omwe afa m’manja mwa Mulungu kuti Mulungu alandire mizimu yawo mu ufumu wake. Ndikufuniranso onse omwe avulala kuchira kwa msanga,” watero Papa Francisko. Malipoti ochokera m’dzikolo afotokoza kuti anthu oposa 16 afa pomwe ena omwe akwiririka sadapezekebe ndipo anthu oposa 381 avulala. Ngozi za chivomerezi zimachitika pafupipafupi m’dzikolo. Chivomerezi cha m’chaka cha 2016 chidapha anthu oposa 600. Masiku apitawa Papa Francisco adatumiza uthenga wopepesa kwa anthu a m’dziko la Malawi potsatira namondwe wotchedwa Freddy yemwe waphetsa anthu 476 ndi kuwonongetsa nyumba ndi katundu wa nkhaninkhani.",https://www.radiomaria.mw/papa-wapepesa-dziko-la-ecuador-lomwe-lakhudzidwa-ndi-chivomerezi/,"March 20, 2023",judith sonkho
ISAMA Yapempha Boma Litsekule Sukulu Zomwe Sizinakhudzidwe ndi Namondwe,"Bungwe loyendetsa sukulu zoyima pazokha la Independent Schools Association of Malawi (ISAMA) lapempha boma kuti lilingalire zopereka chilorezo kuti sukulu za m’chigawo chakumwera kwa dziko lino zomwe sizinakhudzidwe ndi namondwe wa Freddy, zipitilire kupereka maphunziro. Wapampando wa bungweli a Wycliff Chimwendo anena izi pamene amathilirapo ndemanga pa ganizo la boma lotseka sukulu zonse za maboma khumi a chigawo chakumwera kuti zidzayambenso kupereka maphunziro teremu ya mawa ponena kuti sukulu zambiri m’mabomawa zakhudzidwa ndi namondweyu. Chimwendo: Ana adzalemba mayeso ofanana Iwo ati zikhala zovuta kwambiri kuti sukulu za chigawochi zibweretse sabata zomwe saphunzira potengera kuti sukulu-zi zinayambanso zayima kwa sabata ziwiri kumayambiliro a teremu ino kaamba ka mliri wa Kolera. A Chimwendo ati sukulu za chigawo chakumwera sizikukhala ndi nthawi yokwanira yophunzira koma sukuluzi zidzalemba mayeso ofanana ndi sukulu zina zomwe zikuphunzira mokwanira za zigawo zakumpoto ndi pakati. “Ngati mukukumbukira bwino, kumayambiliro kwa teremu ino tinakhala sabata ziwiri tisanatsekulire chifukwa cha mliri wa Kolera. Zimene zija zinakhudza maboma a chigawo cha kumwera. Izinso zikubwera zikukhudza maboma omwewo chonsecho maboma a chigawo chapakati ndi kumpoto akuphunzira bwinobwino ndipo atsiriza masabata onse a teremu ino. Ana adzalemba mayeso ake ofanana posatengera kuti aphunzira masabata onse kapena ayi zomwe ife tikuwona kuti palibe chilungamo ayi,” anadandaula motero a Chimwendo. Pamenepa iwo ati anakadandaulira kale akuluakulu a unduna wa zamaphunziro ndipo undunawu walonjeza bungweli kuti liyendera sukulu zonse m’chigawochi pofuna kuwona zomwe sizinakhudzidwe ndi namondweyu komanso zomwe sizikusunga anthu omwe akhudzidwa.",https://www.radiomaria.mw/isama-yapempha-boma-litsekule-sukulu-zomwe-sizinakhudzidwe-ndi-namondwe/,"March 20, 2023",judith sonkho
Aepiskopi aku Zambia Apepesa Dziko la Malawi,"Bungwe la aepiskopi a mpingo wa Katolika mdziko la Zambia la Zambian Conference of Catholic Bishops (ZCCB) lapepesa dziko la Malawi kaamba ka namondwe wa Freddy yemwe waphetsa anthu ochuluka ndi kuvulaza ena ambiri. Izi zadziwika kudzera mu kalata yomwe bungweli lalembera bungwe la aepiskopi a mpingo wa katolika mdziko muno la Episcopal Conference of Malawi ndipo yasainidwa ndi wapampando wa bungwe la aepiskopi mdziko la Zambia, Ambuye Ignatius Chama. Aepiskopi-wa ati ayesetsa kuthandiza komanso kupemphelera dziko la Malawi ndi anthu onse omwe akhudzidwa ndi namondweyu. “Tikulira nanu limodzi ndipo landirani kupepesa kwathu kwa inu komanso mabanja omwe aferedwa. Tikupempheleranso anthu amene avulala, kusowetsedwa pokhala ndi onse omwe ataya katundu wawo kuti atonthozedwe ndi Mulungu komanso athandizidwe ndi anthu akufuna kwabwino,” yatero kalatayo. Padakalipano bungwe la mgwirizano wa mabungwe a aepiskopi a mpingo wa katolika mchigawo chakumvuma kwa Africa la Association of Member Episcopal Conferences in Eastern Africa (AMECEA), lapempha mayiko omwe ndi mamembala a bungweli kuti athandize dziko la Malawi pa nthawi yovutayi. Malinga ndi kalata yomwe yasainidwa ndi wapampando wa bungweli Ambuye Charles Kasonde omwe ndi episkopi wa dayosizi ya Solwezi mdziko la Zambia, mabungwe a aepiskopi m’maikowa akuyenera kuti apeze njira zothandizira pa vutoli potsatira kalata yomwe bungwe la aepiksopi aku Malawi analemba pa 14 March yopempha thandizo. “Anthu oposa 250 amwalira, ena oposa 600 avulala pamene mabanja ena zikwizikwi akusowa pokhala. Pofuna kuwonetsa umodzi wathu, tiyeni tipeze njira zosiyanasiyana zoti tithandizire abale athuwa amene akudutsa mu nyengo yovuta,” yatero kalatayo. Iwo ati ndi olimbikitsika kuti mtsogoleri wa mpingo wa Katolika pa dziko lonse Papa Francisko, mayiko ndi mabungwe aku America ndi ku ulaya, kuphatikizapo mabungwe amu mpingo wa Katolika pa dziko lonse monga Trocaire, ayambapo kale kuthandiza pa ngoziyi ndipo apempha anthu akfuna kwabwino komanso makampani m’maiko a mchigawochi kuti nawo atengepo mbali. Mu bungweli muli mayiko asanu ndi anayi omwe ndi a Eritrea, Ethiopia, Kenya, Malawi, South Sudan, Sudan, Tanzania, Zambia ndi Uganda. Padakalipano chiwerengero cha anthu amene afa kaamba ka namondwe wa Freddy chafika pa 438, anthu 918 avulala ndipo ena 282 akusowa. Namondweyu wakhudza maboma 12 a m’chigawo chakumwera ndi kumvuma kwa dziko la Malawi komwe wakhudza mabanja okwana 79, 602 omwe ndi anthu 345, 183 ndipo malo okwana 505 ndi omwe akusungira anthuwa.",https://www.radiomaria.mw/aepiskopi-aku-zambia-apepesa-dziko-la-malawi/,"March 18, 2023",judith sonkho
"Papa Wapempha Maiko, Mabungwe Athandize Dziko La Malawi","Gawo lochepa chabe lomwe namondwe wa Freddy waononga ku Malawi Iye wati kudzera m’mapemphero, ali pafupi ndi anthu onse a dziko la Malawi makamaka omwe abale awo afa pa ngoziyi komanso onse omwe nyumba ndi katundu wawo waonongeka.",https://www.radiomaria.mw/papa-wapempha-maiko-mabungwe-athandize-dziko-la-malawi/,"March 16, 2023",judith sonkho
Abambo a Katolika Akhala ndi Mkumano Wawo Oyamba ku Ntcheu,"Bungwe la aepiskopi a mpingo wa Katolika mdziko muno la Episcopal Conference of Malawi (ECM) lalengeza za chikonzero cha msonkhano waukulu woyamba wa bungwe la abambo mu mpingowu la Catholic Men Organisation (CMO). Malinga ndi kalata yomwe likululi latulutsa, mkumanowu udzakhalako loweruka pa 18 March 2023 ku parishi ya Ntcheu mu dayosizi ya Dedza ndipo amene adzatsogolere nsembe ya Misa pa tsikuli ndi Vicar General wa dayosiziyo Monsignor John Chithonje. Bambo Chaima: Tikufuna kuyatsa moto wa utumiki mwa abambo. Izi zikudza aepiskopiwa atavomereza bungweli kukhala la mu mpingowu kudzera pa msonkhano wawo omwe anachita mwezi wa June mchaka cha 2022 ndipo pa msonkhano omwewo anavomerezanso Yosefe Woyera- mwamuna wa Maria kukhala nkhoswe ya bungweli. Poyankhulapo pa nkhaniyi mlembi wamkulu wa bungwe la ECM, bambo Alfred Chaima ati bungweli likhala patsogolo pa ntchito yolimbikitsa abambo mu mpingo wa katolika kuti azitenga nawo mbali mu magawo osiyana siyana mu mpingowu. “Tikufuna kuyatsa moto wa utumiki mwa abambo. Tikufuna akhale msanamira za mpingo. Takonza kuti msonkhanowu uchitike loweruka kuti chikhale chaka chapaderadera ndipo chisasakanikirane ndi zochitika za lamulungu,” anatero bambo Chaima. Iwo ati kutenga mbali kwa abambo m’magawo osiyanasiyana kungathandize kutukula mpingo. Malinga ndi dongosolo la mwambowu, palibe episkopi amene akapezeke ku mwambowu ndipo bambo Chaima ati izi zili chomwechi kaamba koti aepiskopi onse akhala akupita ku Rome mdziko la Italy komwe ndi ku likulu la mpingo wa Katolika pa dziko lonse kukakumana ndi a Papa.",https://www.radiomaria.mw/abambo-a-katolika-akhala-ndi-mkumano-wawo-oyamba-ku-ntcheu/,"March 9, 2023",judith sonkho
Apempha Mabungwe Athandize Boma Pokweza Maphunziro Msukulu za Ukachenjede,"M’modzi mwa akatswiri pa nkhani za maphunziro Dr. Steve Sharra wapempha boma komanso makampani kuti awonjezere thandizo la ndalama zomwe amapereka ku sukulu za ukachenjede za mdziko muno pofuna kupititsa patsogolo ntchito za maphunziro msukuluzi. Dr. Sharra ayankhula izi potsatira zotsatira za kafukufuku wa bungwe la Webometrics yemwe wawonetsa kuti sukulu za ukachejede za dziko lino sizili mu mndandanda wa sukulu 100 zochita bwino muno mu Africa. Sharra: Si za chilendo Iwo ati kafukufuku-yu waonetseratu kuti maphunziro mdziko muno ndi otsika. “Si za chilendo izizi chifukwa nthawi zonse kungatuluke kafukufuku sukulu zathu sizimapezeka pa mndandanda umenewu. Vuto lalikulu ndi loti sukulu zathu zilibe ma website omwe timayenera kuyikapo zinthu zomwe tikupanga chifukwa kukhala ndi website kokhako ndi ndalama zambiri. Mumayeneranso mupeze anthu angapo oti adziyendetsa ndiye mukamapanga zinthu zanu zija mkumayika pamenepo kuti athu ena a m’maiko ena adziwona zomwe mukuchita. Mukatero mumapita patsogolo,” anatero Dr. Sharra. Iwo ati mabungwe komanso makampani omwe si a boma akuyenera athandize boma popereka thandizo la ndalama pofuna kutukula maphunziro mdziko muno. “Boma limavutika kuti lipange zimenezi pa lokha chifukwa ndalama ndi zochepa. Makampani komanso mabungwe atalowelerapo kupereka ndalama zothandizira sukulu zathu zinthu zitha kusintha,” anatsindika Dr. Sharra. Malinga ndi zotsatira za kafukufuku amene bungwe la Webometrics linachita, Chancellor College ndi yomwe ili yoyamba ya mdziko muno pa mndandandawu ikupezeka pa nambala 196, yachiwiri ndi Mzuzu University pa nambala 273 ndipo yachitatu ndi Kamuzu College of Health Sciences (KUHeS) pa nambala 358. Sukulu ya ukachenjede ya Livingstonia ndi yachinayi kuno ku Malawi koma pa nambala 456 pa dziko lonse, Lilongwe University of Agriculture and Natural Resources (LUANAR) ili pa nambal 476 ndipo Malawi University of Business and Applied Sciences (MUBAS) ili pa nambala 587 pa dziko lonse.",https://www.radiomaria.mw/apempha-mabungwe-athandize-boma-pokweza-maphunziro-msukulu-za-ukachenjede/,"March 9, 2023",judith sonkho
Mvula Yamphamvu Yawononga Nyumba M’boma La Kasungu,"Pamene nyengo ya mvula ikupitilira m’madera ambiri m’dziko muno, mvula yamphamvu yomwe yagwa usiku wathawu yawononga ndi kugwetsa nyumba zoposa zana limodzi m’dera la Sub TA Nthunduwala m’boma la Kasungu. Zina mwa nyumba zomwe zagwa mderalo Mfumu yaikulu Nthunduwala yatsimikiza za nkhaniyi poyankhulana ndi Radio Maria Malawi ndipo ati izi zachitika potsatira kusefukira kwa mtsinje wa Mavumbwe omwe umachokera mu nkhalango yotetezedwa ya Kasungu ndi kukathira mu mtsinje wa Lusa m’deralo. Iwo ati kuti midzi yomwe yakhudzidwa kwambiri ndi ya gulupu Nthunduwala, Zyambuli, Msalanyama komanso Bonya ndipo pali kuthekera koti mvula ikapitilira, midzi yomwe yayandikira mtsinjewu monga Chaminga, Chinzanda Chiwembe ndi Nkhulika ikhudzidwanso.  Pakadali pano mkulu wa nthambi yowona za ngozi zogwa mwadzidzidzi m’boma la Kasungu, a Tiwonge Msowoya atiuza kuti sanalandire lipoti lokhudza nkhaniyi koma atitsimikizira kuti akalandira lipotilo achitapo kanthu msanga pothandiza anthu omwe akhuzidwawo. Nthambi yowona za nyengo ndi kusintha kwa nyengo yachenjeza kuti mvula ya mphepo yowononga ifika m’dziko muno kuyambira lachisanu m’maboma ambiri a m’chigawo chakumwera ndipo apempha anthu omwe akukhala m’madera a kufupi ndi mitsinje komwe kumasefukira madzi kuti achoke msanga.",https://www.radiomaria.mw/mvula-yamphamvu-yawononga-nyumba-mboma-la-kasungu/,"March 8, 2023",judith sonkho
Nduna Ipempha Anthu Aneneze Ochita Za Chinyengo Pogulitsa Chimanga ku ADMARC,"Nduna yowona za malimidwe mdziko muno a Sam Kawale apempha anthu kuti akhale ndi udindo woneneza aliyense yemwe akuchita m’chitidwe wa chinyengo pa ntchito yogulitsa chimanga m’misika ya Agricultural Development and Marketing Corporation (ADMARC). Ndunayi yanena izi poyankhula ndi Radio Maria Malawi pamene imafuna kudziwa njira zomwe boma lakhazikitsa pofuna kuthana ndi m’chitidwe wogulitsa chimanga kwa mavenda, omwe malinga ndi mphekesera, wakula m’misika ya Admarc. Anthu panja pa ADMARC kudikira kuti agule chimanga Ndunayi yapempha aliyense yemwe akugula chimanga ku ADMARC kuti akawona chokayikitsa chilichonse m’misikayi atsine khutu apolice kapena kukawaneneza ku bungwe lothana ndi m’chitidwe wa ziphuphu ndi katangale m’dziko muno la Anti-Corruption Bureau (ACB). “Titakhala kuti tonse tikutsatira ndondomeko bwinobwino kumagulitsa 25kg si bwenzi tikudandaula. Udindo owonetsetsa zimenezi uli mwa mafumu komaso ifeyo eni ake ogulafe chifukwa timachita kudziwa kuti uyu ndi venda koma timangokhala chete osakanena ku polisi palibe chingachitike,” anatero a Kawale. Iwo anati kulekelera m’chitidwewu ukuchitika kumatanthauzanso kuti munthuyo akutenga nawo mbali pochita za katangale kaamba koti akungoyang’anira mchitidwewu.",https://www.radiomaria.mw/nduna-ipempha-anthu-aneneze-ochita-za-chinyengo-pogulitsa-chimanga-ku-admarc/,"March 7, 2023",judith sonkho
Papa Walandira Makalata a Kazembe Watsopano wa Dziko la Mozambique ku Vatican,"Mtsogoleri wa mpingo wa Katolika pa dziko lonse Papa Francisco walandira makalata a ukazembe kuchokera kwa kazembe watsopano woyimira dziko la Mozambique ku Vatican. Papa kulandira makalatawo kuchokera kwa a Domingos Malinga ndi malipoti a Vatican, kazembe watsopanoyu ndi a Raúl Manuel Domingos omwe adaperekezedwa ku mwambowu ndi banja lawo. Pambuyo polandira makalatawa Papa Francisco adachita zokambirana ndi a Domingos m’kachipinda komata ndipo kenako awiriwa adasinthana mphatso. Papa pambuyo pa zokambirana zawo ndi a Domingos Atatha nkumano wake ndi Papa Francisco, kazembeyu adachitanso zokambirana ndi mlembi wamkulu wa likulu la mpingo wa Katolika pa dziko lonse, Cardinal Pietro Parolin komanso mlembi wa mkulu wa mu ofesi yowona za ubale wa likulu la mpingo wa Katolika ndi maiko ena komanso ma bungwe osiyanasiyana, Archbishop Paul Richard Gallagher. Likulu la mpingo wa Katolika pa dziko lonse la pansi lomwe ndi dziko loima pa lokha, lili pa ubale wa ukazembe ndi maiko 183.",https://www.radiomaria.mw/papa-walandira-makalata-a-kazembe-watsopano-wa-dziko-la-mozambique-ku-vatican/,"March 7, 2023",judith sonkho
Otumikira Radio Maria Malawi ku Limbe Studio Achita M’bindikiro,"Otumikira ku studio yaing’ono ya Radio Maria Malawi ya Limbe mu arkidayosizi ya Blantyre, awapempha kuti moyo wawo ndi makhalidwe awo zidzigwirizana ndi uthenga omwe amakhala akufalitsa pamene akuwulutsa mawu pa wayilesi. Bambo John Enoch Kaliwamba, aku arkidayosizi ya Lilongwe, ayankhula izi pambuyo pa m’bindikiro wa masiku awiri wa otumikira ku studio-yi umene unachitikira ku tchalitchi cha Our lady of the Eucharist chomwe chikupezeka mu mzinda Wa Blantyre. Otumikira ku studio ya Limbe pambuyo pa m’bindikiro Bambo Kaliwamba ati utumiki umayenda bwino ngati yemwe akufalitsa uthenga wabwino akuwonetsanso moyo wabwino. “Iyi ndi ntchito yosizyana ndi zina zonse munthu umayenera ulalikenso ndi moyo wako kuti zimene ukulalika zija anthu aziwona kuti ukuzichitanso ndiye uthenga umamveka bwino kwambiri. Ndiye mavolontiya pamene akupanga mapologalamu pa radio Maria Malawi moyo wawo udziwonetsa kuti ali mwa Yesu Khristu osangokhala oyankhula chabe ayi,” anatero bambo Kaliwamba. Poyankhulapo m’modiz mwa otumikira ku studio ya Limbe ya Radio Maria Malawi, a Elizabeth Malunga ati m’bindikirowu uwathandiza kuti pamene akutumikira Mulungu kudzera ku wailesiyi, moyo wawo udzifanana ndi zomwe akulalikira. “M’bindikiro umenewu watithandiza kutitsekula maso pa m’mene tizitumikilira Mulungu chifukwa bambo Kaliwamba atiuza kuti tikuyenera kukhala otekeseka pa utumiki wathu tisangotumikira Mulungu kuti anthu atwione ayi ndipo ndife anthu osinthika tsopano,” anatero a Malunga. M’bindikirowu unachitika lachisanu ndi loweruka ndipo unasonkhanitsa otumikira studio-yi okwana khumi ndi atatu.",https://www.radiomaria.mw/otumikira-radio-maria-malawi-ku-limbe-studio-achita-mbindikiro/,"March 6, 2023",judith sonkho
Papa Walimbikitsa Achinyamata Azichitira Umboni Chikhristu Chawo,"Mtsogoleri wa mpingo wa Katolika pa dziko lonse Papa Francisco walimbikitsa achinyamata a m’dziko la Britain kuti azichitira umboni chikhristu chao. Malinga ndi malipoti a Vatican Radio, Papa wayankhula izi mu uthenga wake kwa achinyamatawa omwe akuchita msonkhano wawo waukulu m’dzikolo. Mu uthengawu omwe wasayinidwa ndi mlembi wamkulu wa likulu la mpingo wa Katolika, Cardinal Pietro, Papa Francisco wauza achinyamatawa kuti monga akhristu, iwo akuyenera kumachita zinthu zosiyana ndi awo omwe samakhulupilira za Yesu Khristu. Iye wawatsimikizira kuti ali nawo pafupi kudzera m’mapemphero ndipo wati ndi pemphero lake kuti Mulungu awapatse madalitso ochuluka kudzera mu nkumano wawo. Papa Francisco wati akuyembekeza kuti kudzera mu miyambo yosiyanasiyana ya mapemphero yomwe ichitike iwathandiza kudzamitsa moyo wao wa uzimu ndi chikhulupiriro mwa Mulungu. Iye wati achinyamata akuyenera kukhala a changu poyankha kuyitana kwa Mulungu monga Amayi Maria adachitira. Papa Francisco wati achinyamata akuyenera kukhalanso anthu odziwa kupatsa, opilira, odziwa kukhululuka, okhulupirika, okonda kupemphera, olimbikira kuchita zabwino nthawi zonse ndi okonda anthu osauka. Iye watsiriza ndi kuyikiza achinyamata onse a m’dziko la Britain m’manja mwa Amayi Maria a ku malo oyera a Walsingham. Ena mwa alendo olemekezeka ku nkumanowu ndi Cardinal Luis Antonio Tagle yemwe ndu mkulu wa ofesi yaikulu ku likulu la mpingo ku Vatican yowona za Chibalalitso cha mpingo.",https://www.radiomaria.mw/papa-walimbikitsa-achinyamata-azichitira-umboni-chikhristu-chawo/,"March 6, 2023",judith sonkho
Papa Wati Mzimu woyera Ndi Wofunika Pofalitsa Mthenga wa Chipumulutso,"Mtsogoleri wa mpingo wa Katolika pa dziko lonse Papa Francisco wati Mzimu Woyera ndi bwenzi lenileni pa ntchito yofalitsa Uthenga wa Chipulumutso. Malinga ndi malipoti a Vatican Radio, Papa wayankhula izi lero ku likulu la mpingo ku Vatican. Patsikuli iye anasinkhasinkha mau opezeka mu Uthenga Wabwino monga adalembera Mateyu Woyera mutu wa 28 ndime ya 19 oti pitani ndi kukawalalikira anthu ndi kuwabatiza m’dzina la Atate ndi la Mwana ndi Mzimu Woyera. Iye wati monga Yesu Khristu adachitira pa nthawiyo akuchitanso chimodzimodzi kwa atumiki ake m’masiku ano ndi cholinga ndi choti anthu atalalikiridwa Uthenga Wabwino amudziwe ndi kumutsata Yesu’yo. Iye watsindika ntchito yaikulu ndi yotamandika yomwe Mzimu Woyera adagwira pakati pa akhristu oyamba aja maka pothandiza kuthetsa mavuto osiyana-siyana. Pamenepa Papa Francisco wati akhristu a lero akuyenera kumapempha chithandizo cha Mzimu Woyera pa mavuto osiyana-siyana omwe Mpingo ukukumana nao mmasiku ano a makono.",https://www.radiomaria.mw/papa-wati-mzimu-woyera-ndi-wofunika-pofalitsa-mthenga-wa-chipumulutso/,"February 24, 2023",judith sonkho
Papa Wati Malamulo a Mpingo wa Katolika Ndi Ogwirizana ndi Uthenga wa Chipulumutso,"Mtsogoleri wa mpingo wa Katolika pa dziko lonse Papa Francisco wati pali mgwirizano wa ukulu pakati pa malamulo a Mpingo wa Katolika ndi uthenga wa chipulumutso. Malinga ndi malipoti a Vatican Radio, Papa wayankhula izi ku likulu la mpingo ku Vatican pa nkumano wake ndi ansembe omwe amaweruza milandu yokhudza malamulo a mpingo wa Katolika. Iye wafotokoza kuti malamulo a mpingo otchedwa Canon Law sangakhalepo popanda kukamba za uthenga wa chipulumutso womwe Mpingo umalalika. Koma si pokhapo iye wati kungakhalenso kovuta kugwira ntchito yofalitsa uthenga wa chipulumutso ndi kuifikitsa pake penipeni popanda malamulo a mpingowa. Iye walimbikitsa ansembewa kuti azikonda ntchito yao yoweruza milandu yokhudza malamulo a Mpingo ndipo pobwerekera mau a Papa Benedicto wa 16, Papa Francisco wati malamulo a Mpingo alipo pofuna kuonetsera akhristu chikondi, law is the condition of love. Iye wamaliza ndi kutsindika za kufunika komayendera limodzi ndi Mpingo wonse pamene akugwira ntchito yao. Mwa nkhani zina zomwe bwalo lalikulu loweruza milandu la ku likulu la Mpingo wa Katolika lodziwika kuti Roman Rota limaweruza ndi milandu yokhudza m’banja ndipo bwaloli limalandira milandu yosiyana-siyana kuchokera m’maiko osiyana-siyana.",https://www.radiomaria.mw/papa-wati-malamulo-a-mpingo-wa-katolika-ndi-ogwirizana-ndi-uthenga-wa-chipulumutso/,"February 23, 2023",judith sonkho
Tchalitchi cha Parishi ya Namitembo Chatsekedwa,"Parishi ya Namitembo mu dayosizi ya Zomba yatsekedwa potsatira kusamvana komwe kunalipo pakati pa akhristu ndi ansembe pa parishiyo. Mkulu woyendetsa ntchito za dayosiziyo Ambuye George Desmond Tambala omwenso ndi arkiepiskopi wa arkidayosizi ya Lilongwe, atsimikiza za nkhaniyi poyankhula ndi Radio Maria Malawi. Ambuye Tambala: Tidzafunika kuti tikachidalitsenso tchalitchicho Iwo ati akhristu a parishiyi dzulo analetsa kuti Misa ya phulusa ichitike ndipo kwa nthawi yaitali akhristuwa akhala akukana kupereka zinthu zothandizira kuti chipembedzo chiyende bwino ngati mbali imodzi yolimbikitsira mpingo wodzidalira. “Nkhaniyi ndi yapakanthawi mwina miyezi inayi yapitayo. Iwo amafuna kuti ansembe amene ali kumeneko achoke chifukwa akhala akuwauza akhristu kuti adzigula zinthu zothandizira pa chipembedzo monga tonse tikudziwira za mpingo wodzidalira koma anthuwa akhala akukana ndiye ife tinawona kuti palibe chomwe ansembe alakwa ndipo palibe chifukwa chowachotserako. Tsopano dzulo, abale athuwo anapita ku tcahlitchilo kukaletsa kuti Misa isachitike zomwe zili zolakwika kwambiri ndiye Misa yakenso kukhala ya Phulusa zomwe zikutanthauza kuti amafuna kahristu kumeneko asayambe nyengo ya Lenti,” anatero Ambuye Tambala. Pamenepa Ambuye Tambala ati ayimitsa zochitika za pa tchalitchi lokhali koma mapemphero adzichitikabe m’matchalitchi ena omwe ali pansi pa parishiyi ndipo ati parishiyi idzatsekulidwanso pokhapokha episkopi adzachitenso mwambo wodalitsa tchalitchilo pambuyo pa kuthetsa kusamvana kwa mbali ziwirizi. Iwo anati, “Tatseka centre imeneyo yokha kuti sipadzichitikanso Misa koma m’matchalitchi ena Misa zidzichitikabe. Tizatsekulanso parishiyi pokhapokha tikazakambirana nawo ndipo asoyeza kuti amvetsa. Kutsekula kwake tidzafunika kuti tikachidalitsenso tchalitchicho chifukwa zomwe zachitikazi ndi zonyazitsa nyumba ya Mulungu.” Padakalipano iwo ati ansembe apitilira kukhala pa parishiyo ndipo awonetsetsa kuti chitetezo chawo chikhale chokhwima polumikizana ndi apolisi. Pamenepa Ambuye Tambala alangiza akhristu kuti apeze njira zoyenera zomwe zingathandize kuthetsa kusamvana komwe kungapezeke pakati pa iwo ndi ansembe awo.",https://www.radiomaria.mw/tchalitchi-cha-parishi-ya-namitembo-chatsekedwa/,"February 23, 2023",judith sonkho
Papa Wakhumudwa Ndi Kumangidwa Kwa Episkopi Mdziko La Nicaragua,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi kumangidwa kwa episkopi wa mpingowu m’dziko la Nicaragua, pa zifukwa za ndale. Poyankhula ku nyumba ya Vatican Apostolic Palace, Papa sanabise za kukhumudwa kwake pakumva za kumangidwa kwa episkopiyu Ambuye Rolando Álvarez. Bishop Alvarez Iye wati ndi wokhudzidwa kumva kuti episkopiyu yemwe amamukonda kwambiri walamulidwa kukakhala ku ndende kwa zaka 26 koma si pokhapo, iye wati ndi wodandaulanso kuti anthu ena 222 kuphatikizapo ansembe ndi asemino alamulidwa kuti achoke m’dzikolo ati kaamba kofuna kuwukira dzikolo. Papa wapempha atsogoleri m’dzikolo kuti atsekule mitima yawo ndi kuchilimika pa ntchito yothetsa mavuto a m’dzikolo polimbikitsa mtendere, chilungamo komanso kukakambirana. Pamenepa iye wati akupemphelera onse omwe alamulidwa kuchoka m’dzikolo kupita m’dziko la America ndi ena onse omwe akuzunzidwa m’dzikolo pa zifukwa za ndale. Ulamuliro wa dzikolo omwe ndi wa nkhanza pansi pa President Daniel Ortega udamanga ndi kutsekera mu ndende anthu ankhaninkhani maka pamene dzikolo limakonzekera kuchita chisankho m’chaka cha 2001. Boma la dziko la Nicaragua lakhala likudzudzula mpingo wa Katolika m’dzikolo ponena kuti ndi umene wakhala ukolezera ziwonetsero zosonyeza kusakondwa ndi ulamuliro wa dzikolo. Mwa zina boma la dzikolo lidatsekera mu ndende ansembe, kulamula a mishonare kuti achoke, kutseka wayilesi za chi Katolika komanso kutseka sukulu ya ukachenjede ya mpingowu.",https://www.radiomaria.mw/papa-wakhumudwa-ndi-kumangidwa-kwa-episkopi-mdziko-la-nicaragua/,"February 15, 2023",judith sonkho
Ophunzira Anjatidwa Atapezeka ndi Mankhwala a Chipatala,"Apolisi m’boma la Dedza amanga asungwana awiri powaganizira kuti apezeka ndi mankhwala a chipatala popanda chilorezo.  Wofalitsa nkhani za apolisi m’bomalo Sergeant Beatrice Jefita wati awiriwa Ivy Nkhata wa zaka 20 komanso Olivia Mazinga wa zaka 23 ndi ophunzira a pa St. John’s Institute for Health omwe anatumizidwa pa chipatala cha boma la Dedza kuti akachite maphunziro a ntchito yawo kwa miyezi itatu ndipo anabwelera ku sukulu pa 4 February chaka chino. Iye wati anthu ena anatsina khutu apolisi kuti awiriwa ali ndi mankhwala a chipatala ndipo atafufuza anapeza awiriwa ndi mankhwala ochuluka ndipo anawamanga pomwepo. “Tawapeza ndi mankhwala monga Amoxillin, Panado, Diclofenac, Brufen, Abendazole, Promethazine, Amitriptyline, Ciploflaxin, Getacin ndi ena,” anatero Sergeant Jefita. Padakalipano awiriwa akuyembekezeka kukawonekera ku bwalo la milandu komwe akayankhe mlandu wopezeka ndi mankhwala a chipatala popanda chilorezo. Ivy amachokera ku Euthini mdera la mfumu yaikulu Chindi m’boma la Mzimba ndipo Olivia amachokera kwa Samama mdera la mfumu yaikulu Mponda m’boma la Mangochi.",https://www.radiomaria.mw/ophunzira-anjatidwa-atapezeka-ndi-mankhwala-a-chipatala/,"February 6, 2023",judith sonkho
"Papa Wathokoza Amayi Maria Kaamba Ka Ulendo Wopambana waku DRC, South Sudan","Mtsogoleri wa mpingo wa Katolika pa dziko lonse Papa Francisco wathokoza Amayi Maria kaamba ka ulendo wake wopambana wokacheza m’maiko a Democratic Republic of Congo (DRC) ndi South Sudan. Atangofika pa bwalo la ndege la Fiumicino ku Rome pa ulendo wake wopambana wochokera m’maiko a DRC ndi South Sudan, Papa Francisco anapita ku tchalitchi chachikulu cha Amayi Maria chotchedwa Basilica of Saint Mary Major kapena kuti Basilica di Santa Maria Maggiore mu chitaliyana. Papa kupemphera pambuyo pa ulendo wake waku DRC Malinga ndi ofesi yofalitsa nkhani ku Vatican, ali mu tchalitchili Papa Francisco anathokoza Amayi Maria kaamba komuteteza pa ulendo wake wosayiwalika ndipo wopambana wokacheza m’maiko a Democratic Republic of Congo ndi South Sudan. Zadziwika kuti iye anachita mapemphero pafupi ndi chithunzi cha Amayi Maria dzina lake Maria Salus Populi Romani kutanthauza kuti mtetezi ndi moyo wabwino wa anthu a mu mzinda wa Rome. Lolemba sabata yatha kutangotsala tsiku limodzi kuti ayambe ulendo wokacheza m’maiko a ku Africa Papa Francisco adapitanso ku tchalitchili kukapemphera ndi kupempha chitetezo cha Amayi Maria. Aka si koyamba kuti Papa Francisco apemphe chitetezo cha Amayi Maria. Nthawi zonse asananyamuke kupita ku maiko ena amapita ku tchalitchili kukapemphera ndi kupempha chitetezo ndipo akabwerako amachitanso chimodzimodzi kukathokoza.",https://www.radiomaria.mw/papa-wathokoza-amayi-maria-kaamba-ka-ulendo-wopambana-waku-drc-south-sudan/,"February 6, 2023",judith sonkho
Chakwera Wasankha Nduna Zatsopano Zocheperako,"Mtsogoleri wa dziko lino Dr. Lazarus Chakwera wasankha nduna zake zatsopano zomwe zilipo 23 ndi achiwiri kwa nduna okwana anayi. Malinga ndi chikalata chomwe chasayinidwa ndi mlembi wamkulu wa boma mayi Colleen Zamba, ena mwa omwe achotsedwa pa mndandanda wa kale wa ndunazi ndi monga a Gospel Kazako, a Timothy Mtambo, a Eisenhower Mkaka, a Mark Katsonga komanso mayi Patricia Kaliati. Nkhope zatsopano pa mndandandawu ndi a Moses Kumkuyu omwe asankhidwa kukhala nduna ya zofalitsa nkhani, a Ken Zikhale Ng’oma omwe asankhidwa kukhala nduna yowona za chitetezo cha mdziko, a Simplex Chithyola omwe ndi nduna yowona za malonda ndi mafakitale, komanso a Uchizi Mkandawire omwe asankhidwa kukhala nduna yowona za masewero ndi achinyamata. Nkhope zatsopano pa mndandanda wa achiwiri kwa nduna ndi a Owen Chomanika omwe asankhidwa kukhala wachiwiri kwa nduna yowona za maboma aang’ono, mgwirizano wa mdziko ndi za chikhalidwe komanso a Liana Kakhobwe Chapota omwe ndi wachiwiri kwa nduna yowona za madzi ndi ukhondo. Padakalipano mayi Monica Chang’anamuno asankhidwa kukhala nduna yowona za migodi, a Deus Gumba asankhidwa kukhala nduna yowona za malo, mayi Madalitso Kambauwa Wirima asankhidwa kukhala nduna yowona za maphunziro, a Micheal Usi asankhidwa kukhala nduna za chilengedwe ndi kusintha kwa nyengo, a Richard Chimwendo Banda asankhidwa kukhala nduna yowona za maboma aang’ono,mgwirizano komanso za chikhalidwe, mayi Vera Kamtukule asankhidwa kukhala nduna yowona zokopa anthu, mayi Jean Sendeza asankhidwa kukhala nduna yowona za kusasiyana pakati pa amayi ndi abambo, mayi Agnes Nyalonje asankhidwa kukhala nduna yowona za ntchito ndipo maunduna ena onse ali monga analili poyamba.",https://www.radiomaria.mw/chakwera-wasankha-nduna-zatsopano-zocheperako/,"February 1, 2023",judith sonkho
Uthenga Wa Msonkho Ukhale Mziyankhulo Zomveka – Kumwenda,"Bungwe lotolera msonkho mdziko muno alipempha kuti lilimbikitse ntchito yofotokozera anthu nkhani zokhudza misonkho kudzera mu ziyankhulo zomwe a Malawi ambiri amayankhula. Pempholi labwera pamene bungwe la Malawi Revenue Authority (MRA) limakumbukira tsiku loganizira nkhani za msonkho pa dziko lonse pa mwambo omwe unachitikira mu mzinda wa Blantyre. Poyankhula pa mwambowu wapampando wa bungweli Vizenge Kumwenda anati ngakhale akuyamikira bungweli kuti lakwanitsa kutolera ndalama zoposa muyezo omwe boma linawapatsa, pali mbali zina zomwe zikusawutsa ntchito yotolera msonkho monga kusamvetsa kwa anthu za udindo wawo popereka msonkho komanso kuzemvetsa katundu ochokera kunja mu zipata za bungweli. Bizwick: Zatipatsa chilimbikitso Motero a Kumwenda ati chofunika ndi kulimbikitsa mtundu wa anthu kudziwa kufunika kupereka msonkho ku boma maka pomwe ana ali aang’ono. “Ndili okondwa kaamba koti MRA inayambitsa phunziro lapadera lokhudza nkhani za msonkho msukulu za mdziko muno zomwe zithandize m’bado ukubwerawo kudziwa nkhani za misonkho komanso mpikisanowu omwe sukulu za sekondale za m’mizinda ikulu ikulu ya Blantyre ndi Lilongwe akuchita popikisana mafunso okhuza msonkho, ndi othandiza kwambiri. Ndipemphe kuti mpikisanowu upitilire m’sukulu zonse za mdziko muno ndi cholinga choti ophunzira azilimbikira phunziroli,” anatero a Kumwenda Naye mkulu wa bungweli a John Biziwick anati ndi okondwa kaamba koti ogwira ntchito ku bungweli akulimbikira ntchito monga kukwanitsa kutolera ndalama za nkhani nkhani ngakhale dziko lino likukumana ndi mavuto a zachuma ndipo anati apitiriza kupeza njira zosiyanasiyana zomwe zingapititse patsogolo ukadaulo wotolera ndalama za misonkho. Pa mwambowu ena mwa ogwira ntchito ku bungweli analandira ma satifiketi osonyeza kuti agwira ntchito yotamandika mu zaka zomwe akhala akutumikira ku bungweli. Bungwe la MRA lakwanitsa kutolera ndalama zikwana 1.14 trillion-kwacha zomwe ndi zoposera mulingo omwe boma kudzera ku unduna wa za chuma linawapatsa.",https://www.radiomaria.mw/uthenga-wa-msonkho-ukhale-mziyankhulo-zomveka-kumwenda/,"January 28, 2023",judith sonkho
Papa Walimbikitsa Anthu Kukonza Ubale Wawo ndi Mulungu,"Mtsogoleri wa mpingo wa Katolika pa dziko lonse Papa Francisco wati tsiku lililonse ndi mwayi wa ukulu wofunika kuwugwiritsa ntchito pokonza ubale ndi Mulungu. Iye amayankhula izi kwa anthu omwe adasonkhanamu Hall ya Papa Paulo wa 6 komanso ku dziko lonse kudzera pa wayilesi ya kanema ndi makina a intaneti. Iye wati Yesu Khristu anabwera pansi pano kudzalalikira Uthenga wa Chipulumutso kwa anthu osauka, ophsinjika ndi ena ndipo zonsezi adazichita mokondwa ndi modzipereka. Papa Francisco wati Yesu Khristu adawonetseratu kuti Uthenga wa Chipulumutso si chinthu chomwe munthu akungoyenera kungosunga koma akuyenera kugawana ndi ena ndipo akuyenera kuchita izi mokondwa monga adali kuchitira Yesu Khristu. Iye wati Uthenga wa Chipulumutso wa Yesu Khristu ndi uthenga womwe ukuyenera kuperekedwa kwa ena mokondwa chifukwa ndi uthenga womwe ukuyenera kumasula anthu ku magoli osiyana-siyana. Papa Francisco wati akhristu akuyenera kumayamika Mulungu kaamba ka mphatso ya mtengo wa patali ya chikhululukiro koma yomwe ndi ya ulere. Iye watsiriza ndi kunena kuti Mulungu ndi tate wa chifundo yemwe nthawi zonse amakhala wokonzeka kukhululukira onse omwe amafika pa maso pake modzikhuthula ndi kupempha chiyanjano.",https://www.radiomaria.mw/papa-walimbikitsa-anthu-kukonza-ubale-wawo-ndi-mulungu/,"January 28, 2023",judith sonkho
Ambuye Stima Adandaula ndi Chikunja Msukulu za Katolika,"Lachinayi m’mawa episkopi wa dayosizi ya Mangochi Ambuye Montfort Stima anayendera mwadzidzidzi sukulu za St. Augustine 1, 2 ndi 3 zomwe zikupezeka pa tawuni ya Mangochi. Malinga ndi Ambuye Stima, cholinga choyendera sukuluyi chinali chofuna kuwona momwe sukuluzi zikuchitira pa kayendetsedwe kake potsatira mgwirizano omwe unachitika pakati pa mipingo ya chikhristu ndi chipembedzo cha chisilamu mu mwezi wa June m’chaka cha 2021 potengera zipolowe zomwe zinabuka m’chaka cha 2020 pa nkhani yokhudza chovala hijab. Bishop Stima kuyendera St. Augustine 1 Mwazina, mu mgwirizanowu munali nkhani zakuti ophunzira adziloredwa komanso asakakamizidwe kuvala hijab pa nthawi ya maphunziro, mphunzitsi wamkulu adzikhala wa chipembedzo chomwe chikuyendetsa sukuluyo, sukulu idzikhala ndi zizindikiro zosonyeza mwini wa sukuluyo komanso kuti pazipempheredwa mapemphero a chipembedzo chomwe chikuyendetsa sukuluyo. Poyankhula atatsiriza kuyendera sukuluzi iwo ati ndi okhumudwa kuti sukuluzi zilibe zizindikiro zosonyeza kuti ndi za mpingo wa Katolika. Iwo anati ali ndi zomvetsanso chisoni kuti ophunzira msukulu-zi akuyamba maphunziro opanda kuchita mapemphero zomwe sizikusiyanitsa sukulu za mpingowu ndi zina zachikunja. Ambuye Stima (kumanja) bambo Namame (pakati) komanso a Masamba “Sukulu zathu zimadziwika ndi zikwangwani zolembedwa bwino zosonyeza umwini wathu, mu ofesi mwa ahedi mukhale chithunzi cha a Papa kapena bishop, m’makalasi monse mukhale mitanda komanso pa sukulupo pazipempheredwa tsiku ndi tsiku. Koma apa ndawona kuti m’sukulu zonse mulibe zimenezi. Nkhawa yanga ndi yakuti ngati zimenezi zikuchitika msukulu zomwe zili pafupi ndi ine ndiye kulili bwanji sukulu zomwe zili kutali, mwinatu kumeneko ndi zachikunja zokhazokha,” anatero Ambuye Stima. Poyankhulapo mphunzitsi wamkulu pa sukulu ya St. Augustine 2 a Phillimon Imwa anati izi zachitika kaamba ka kungolekelera chabe ndipo anati akonza zinthuzi mwansanga. Imwa: Tikonza ndipo zikhala m’malo mwake “Tinangotayilira chabe koma lero lomwe ndikumana ndi a komiti ndipo kuyambira mawa tikhala kuti tayamba kupemphera pa nzere komanso zina zonse za mitanda ndi zina tikonza zikhala m’malo mwake,” anatero a Imwa. Koma wachiwiri kwa wachiwiri kwa mphunzitsi wamkulu pa sukulu ya St. Augustine 3 mayi Mary Kachoka akuti vutoli ladza kaamba ka kusowa kwa mgwirizano pakati pa aphunzitsi ndi anthu a midzi yozungulira. Iwo anati, “Sukulu yathuyi ndiye simawonekadi kuti ndi ya Katolika chifukwa cha kusowa kwa ubale wabwino pakati pa ife aphunzitsi ndi anthu a kudera. Koma tsopano tikonza ndipo zonse ziyamba kuyenda bwino.” Mkulu owona za maphunziro mu dayosizi ya Mangochi a Felix Masamba anati vutoli ladza kaamba ka kusinthasintha kwa aphunzitsi aakulu omwenso akuti samapereka kwa aphunzitsi anzawo mauthenga omwe alandira kuchoka ku mpingo. Ena mwa aphunzitsi a pa St. Augustine 3 omwe anali nawo pa mkumanowo “Mahedi akumasinthasintha ndiye zikuwonekanso kuti tikakhala nawo m’mikumano kuwauza zochota samapita ndi kukawauza aphunzitsi anzawo zomwe takambirana,” anatero a Masamba. Dayosizi ya Mangochi yomwe imapangidwa ndi maboma a Mangochi, Balaka ndi mbali ina ya boma la Machinga, ili ndi sukulu za pulaimale zoposa 270 komanso za sekondale zoposa 30.",https://www.radiomaria.mw/ambuye-stima-adandaula-ndi-chikunja-msukulu-za-katolika/,"January 27, 2023",judith sonkho
Bungwe la Tobacco Commission Lati Alimi Apindula Koposa Chaka Chino,"Ngati njira imodzi yowonetsetsa kuti alimi a fodya apindula chaka chino ndi ulimi wawo, bungwe loyang’anira ulimi ndi malonda a fodya m’dziko muno la Tobacco commission (TC) lakangalika kuyenda m’madera osiyanasiyana kukumana ndi magulu okhudzidwa pa nkhani ya malonda a fodya pomwe masiku otsekulira misika ya fodya akuyandikira. Bungweli lati lili ndi chiyembekezo choti alimi a fodya m’dziko muno apeza phindu lochuluka pa malonda awo a chaka chino. Mlimi kuwonetsa fodya wake Malinga ndi wofalitsa nkhani za bungweli a Telephorus Chigwenembe wati bungweli pano lili m’kati mochititsa mikumano ndi adindo osiyanasiyana okhudzidwa ndi nkhaniyi kuphatikizapo alimi eni ake pofuna kukhazikitsa mtengo woyambira maka polingalira ndalama zochuluka zomwe alimiwa alowetsa mu ulimi wa chaka chino, potsatira kukwera mtengo kwa zipangizo za ulimi. A Chigwenembe anati, “Alimiwa amagwira ntchito yaikulu pokonza minda mwawo, kusamala mbewu mpaka kukolora, zomwe zikuwonetseratu kuti mulimi sagona pantchito yake. Kuwonjezera pamenepo zipangizo za ulimi zakwera mtengo kwambiri chaka chino feteleza, mbewu, mankhwala ndi zina mwazipangizo zomwe alimiwa amagwiritsa ntchito pa ulimi wawo. Ndiye padakalipano takangalika kuyenda madera osiyanasiyana pamodzi ndi bungwe la Aret pofuna kudziwonera tokha ndalama zomwe alimiwa alowetsa minda mwao munyengo ya ulimi ya chaka chino. Poyankhulapo katswiri pa nkhani za Ulimi m’dziko muno a Lenard Chimwaza ati adindo ndi atengambali omwe amayendetsa zaulimi ndi malonda a fodya akuyenera kuwonetsetsa kuti fodya chaka chino sakugulidwa pa mitengo yotsika kaamba koti zipangizo zaulimi zakwera mitengo kwambiri. Ndikukhulupilira kuti mikumano yomwe bungwe la Tobacco Commission likuchititsa m’madera osiyanasiyana ithandiza kuyankha nkhawa za alimiwa. Tikupempha bungweli kuti likhale ndi chidwi chomvetsera ndalama zomwe alimiwa alowetsa pofuna kuwonetsetsa kuti mitengo yomwe ingakhazikitsidwe ikhale yokomera ndi kupindulitsa alimiwa,” anatero a Chimwaza. Zotsatira za kawuniwuni woyamba wofufuza kuchuluka kwa fodya yemwe walimidwa chaka chino zikuyembekezeka kutulutsidwa m’sabata zikudzazi zomwe zithandizire kupereka chithunzithunzi cha kuchuluka kwa fodya yemwe walimidwa chaka chino m’dziko muno.",https://www.radiomaria.mw/bungwe-la-tobacco-commission-lati-alimi-apindula-koposa-chaka-chino/,"January 27, 2023",judith sonkho
"Papa Wati Amayi, Asungwana AKuyenera Kutetezedwa","Mtsogoleri wa mpingo wa Katolika pa dziko lonse Papa Francisco wati asungwana ndi amayi akuyenera kutetezedwa. Iye amayankhula izi lachinayi m’mawa ku nyumba ya Vatican Apostolic Palace kwa nthumwi za ku msonkhano wokambirana za kufunika kwa mgwirizano pakati pa amayi a zipembedzo zosiyanasiyana, Women Building a Culture of Encounter Interreligiously. Kupatula kuwateteza, iye watsindika za kufunika kochilimika potukula miyoyo yawo. Papa Francisco wayamikira amayi omwe akuchita nawo msonkhanowu kaamba ka kudzipereka kwawo pa ntchito yowonetsetsa kuti amayi sakuponderezedwa, powonetsa chidwi pa nkhani yolimbikitsa mtendere komanso ngakhale udindo wa amayi mu zipembedzo zosiyana-siyana. Iye wati zimenezi ndi zochititsa chidwi kaamba koti si chinthu cha pafupi kusonkhanitsa pamodzi amayi a zipembedzo zoposa khumi ndi kumakambirana nkhani ngati izi. Msonkhanowu omwe udayamba lachitatu pa 25 January wafika ku mapeto lachisanu pa 27 January. Bungwe la amayi a mpingo wa Katolika la World Union of Catholic Women’s Organisations (WUCWO) ndi lomwe lidakonza msonkhanowu mogwirizana ndi ofesi yaikulu ku Vatican yowona za ubale wa mpingo wa Katolika ndi zipembedzo zina ya Dicastery for Interreligious Dialogue.",https://www.radiomaria.mw/papa-wati-amayi-asungwana-akuyenera-kutetezedwa/,"January 27, 2023",judith sonkho
BOMA LIPEMPHA KHONSOLO YA BOMA LA MANGOCHI KUCHOTSA DZALA LOMWE LILI PASUKULU YA ST AUGUSTINE 3.,"A Bande kuyendera mjigo pasukulu ya St Augustine 3 Mjigo omwe ophunzira apasukulu ya St Augustine 3 amagwiritsa ntchito Dzala lomwe lili pafupi ndi Sukulu ya St Augustine 3 Wachiwiri wa nduna yowona za madzi ndi ukhondo a John Bande apempha khonsolo ya boma la Mangochi kuti ichotse mwansanga dzala lomwe lili pafupi ndi sukulu ya St. Augustine 3 m’bomalo.
A Bande ayankhula izi lolemba pa ulendo wawo oyendera sukulu zosiyanasiyana ndi kuwona nkhani za ukhondo ngati njira imodzi yolimbana ndi matenda a Kolera.
Iwo ati ndi okhumudwa kwambiri kuwona kuti pafupi ndi sukuluyi pali dzala lalikulu komanso kuti pa sukuluyi ophunzira akumwa madzi a pa Mjigo zomwe ati zikupereka chiwopsezo ku miyoyo ya ophunzira pa sukuluyi ku matenda a Kolera komanso ena odza kaamba kosowa ukhondo wabwino.
‘Pano pa St Augustine 3 zinthu sizili bwino, madzi omwe akumwa ana athu siabwino chifukwa madzi ammipopi alibe akudalira a pa mjigo komanso wawandikana ndi dzala lomwe lakhala zaka ndi zaka lomwe lingathe kuononga miyoyo ya ana athu ndiye tikusiya nkhaniyi mmanja mwa komiti yapasukulu pano. Tikupemphanso ofesi ya Khonsolo ya boma la Mangochi kuti lichotse dzala limeneli mwansanga.’ Anatero a Bande
Poyankhapo mkulu woyang’anira nkhani zamaphunziro mu khonsolo ya boma la Mangochi a Rabson Kawalala ati ndi okhumudwa kwambiri ndi mmene zinthu zilili pa sukuluyi ndipo walonjeza kuti ayesetsa kuti akonze malowa mwansanga.
‘Leroli tiyesetsa kuti tikhale pansi ndipo tichotse zimenezi, ndipo tiyesetsa kukhazikitsa njira zoti izi zisadzachitikenso. Sukuluyi ikukumana ndimavuto enanso monga anthu amaonongera mmakalasi pena kuchotsanso zitseko chifukwa sulkuluyi siyili mumpanda‘ Anatero a Kawalala
Naye Mayor wa khonsolo ya tawuni ya Mangochi Khansala Imani Chisuse wati ayesetsa kukonza pa malowa pochotsa zinyalala zonse ndi kupeza malo ena otayirako zinyalalazi.
‘Tavomerezana nazo zomwe atiuza ndipo mawa tichotsa, tili ndi malo ena omwe tinagula koma sitinakonzeko ndiye mwina ntaya ukakhala kumeneko.’ Anatero Meyayu. Unduna owona zamadzi ndi ukhondo ukuyendera sukulu zosiyanasiyana za m’boma la Mangochi ngati njira imodzi yofuna kulimbana ndi matenda a Kolera omwe ati avuta kwambiri m’bomalo.
Pofika lamulungu anthu oposa 5,000 ndi omwe apezeka ndipo 93 ndi omwe amwalira ndi matenda a Kolera m’bomalo.",https://www.radiomaria.mw/boma-lipempha-khonsolo-ya-boma-la-mangochi-kuchotsa-dzala-lomwe-lili-pasukulu-ya-st-augustine-3/,"January 18, 2023",judith sonkho
Papa Watsindika za Kufunika Kwa Mgwirizano Pakati pa Mayiko,"Mtsogoleri wa mpingo wa Katolika pa dziko lonse Papa Francisco watsindika za kufunika kwa mgwirizano pakati pa maiko. Malinga ndi malipoti a Vatican Radio, Papa wayankhula izi lolemba ku Vatican pa mkumano wake ndi a kazembe oyimira maiko awo ku Vatican. Kumayambiliro a chaka chilichonse, Papa amachita mkumano ndi a kazembe oyimira maiko awo ku Vatican ndipo amayankhulapo pa nkhani zikulu-zikulu zokhudza dziko lonse la pansi, state of the world address. Poyankhula kunyumba ya Vatican Apostolic Palace, iye watsindika za kufunika kwa mgwirizano pakati pa maiko ngati njira yothanirana ndi nkhondo komanso mikangano yopanda pake pakati pa maiko. Iye watchula monga nkhondo pakati pa maiko a Russia ndi Ukraine komanso kusamvana pakati pa maiko a Israel ndi Palestina osaiwala mikangano m’maiko osiyana-siyana ku Africa. Papa Francisco sanabise mawu podzudzula m’chitidwe wopha anthu ngati chilango pa milandu yosiyanasiyana, ndipo wati m’chitidwewu ukuyenera kuthetsedwa. Iye wayankhula ndi kudzudzulanso m’chitidwe wochotsa pakati omwe wati ndi oyipa kwambiri. Papa Francisco wati ndi wokhudzidwanso ndi kukula kwa m’chitidwe wopanga zida zoopsa za nyukiliya omwe wati ukuyika miyoyo ya anthu ambiri pa chiopsezo. Pamenepa iye wati maiko akuyenera kuchilimika polimbikitsa mtendere. Papa Francisco wapempha maiko kuti alimbikitse maphunziro pakati pa akazi ndi amuna popanda kukondera kwina kulikonse ndipo wati ndi kulakwa kulamula kuti akazi sakuyenera kupita ku sukulu monga zikuchitikira m’dziko la Afghanistan. Iye watsiriza ndi kuyankhulapo pa za kufunika kothandiza anthu othawa kwawo pa zifukwa zosiyana-siyana komanso watsindika za kufunika kosamala chilengedwe. Likulu la mpingo wa Katolika pa dziko lonse lomwe ndi dziko loyima pa lokha, liri pa ubale wa ukazembe ndi maiko 183.",https://www.radiomaria.mw/papa-watsindika-za-kufunika-kwa-mgwirizano-pakati-pa-mayiko/,"January 11, 2023",judith sonkho
Boma Lipempha Anthu aku Mangochi Agwiritse Ntchito Madzi Otetezeka Popewa Kolera,"Boma lapempha anthu a m’boma la Mangochi kuti adzimwa madzi otetezeka omwe bungwe la Southern Region Water Board likupereka m’bomalo ndi cholinga chofuna kupewa matenda a Kolera omwe akuti avuta kwambiri m’bomalo. Wachiwiri kwa nduna yowona za madzi ndi ukhondo a John Bande anena izi pambuyo poyendera zina mwa ntchito zomwe bungwe lopereka madzi la Southern Region Water Board likugwira m’bomalo. Bande (kumanja) kufotokozera za ukhondo pa madzi Poyendera ntchitozi, iwo anayenderanso ina mwa mijigo ina ndipo anapempha a bungwe la SRWB kuti atunge ndi kuyeza madziwa zomwe zinawonetsa kuti madziwa ndi osatetezeka. “Kuno kuli madzi osiyanasiyana ndiye madzi ena si abwino moti anthu akuyenera kumamwa madzi aku water board chifukwa ndi omwe ali oyenera; muli mankhwala okwanira komanso ndi madzi amene ali abwino kwambiri,” anatero a Bande. Iwo ati ndizokhumudwitsa kuona kuti anthu ambiri m’bomali amadalira madzi a mmijigo kapena zitsime zomwe ndi zosatetezeka pomwe madzi abwino komanso otsika mtengo alipo.   Poyankhulapo mkulu wa bungweli m’boma la Mangochi a Duncan Chambamba anati bungwe lawo ndi lokonzeka kupereka madzi abwino kwa wina aliyense amene angafune kukhala ndi madzi abwino apampope. Madzi athu si odhula ayi. Kumangilira madzi m’manyumba ndi kwa ulere koma kulipira ndiye kumatengera momwe akugwiritsira madziwo,” anatero a Chambamba. Iwo anati anthu omwe sangakwanitse kukhala ndi madzi mnyumba mwawo angathe kugwirizana ndi kupita kukapempha k bungweli kuti liwapatse kiosk.",https://www.radiomaria.mw/boma-lipempha-anthu-aku-mangochi-agwiritse-ntchito-madzi-otetezeka-popewa-kolera/,"January 11, 2023",judith sonkho
"Papa Wati Akupemphelera Amayi M’maiko a Russia, Ukraine","Mtsogoleri wa mpingo wa Katolika pa dziko lonse Papa Francisco wati akupemphelera amayi a m’maiko a Russia ndi Ukraine omwe ana awo adafa ku nkhondo pakati pa maiko awiriwa. Malinga ndi malipoti a Vatican Radio, Papa wayankhula izi lamulungu ku likulu la mpingo ku Vatican pambuyo potsogolera kunena pemphero la Uthenga wa Mnjelo kwa Amayi Maria ndipo wapempha anthu onse kuti azichitanso chimodzimodzi makamaka popemphera kuti nkhondoyi yomwe yaphetsa ndi kusautsa anthu ankhaninkhani ithe. Nkhondo pakati pa maiko awiriwa yomwe tsopano yatha pafupifupi chaka yabweretsa mavuto a nkhaninkhani pakati pa anthu a m’dziko la Ukraine monga kusowa kwa chakudya, madzi a ukhondo, kusowa kwa magetsi, chisamaliro chabwino cha ku chipatala koma si pokhapo nkhondoyi yabweretsanso mavuto a njala m’maiko ena komanso kukwera kwa mitengo ya zakudya monga buledi maka m’maiko omwe amadalira ufa wa tirigu wochokera m’dziko la Ukraine. Kuyambira pa chiyambi Papa Francisco wakhala akudzudzula nkhondo pakati pa maiko awiriwa ndipo wakhala akutumiza thandizo losiyanasiyana lopita kwa anthu a m’dziko la Ukraine monga zipangizo za m’chipatala komanso galimoto za mtundu wa ambulance.",https://www.radiomaria.mw/papa-wati-akupemphelera-amayi-mmaiko-a-russia-ukraine/,"January 10, 2023",judith sonkho
Chipani cha MCP Chakana za Chikalata Chosankha Nduna,"Chipani cha Malawi Congress (MCP) chatsutsa za chikalata china chomwe chikuwonetsa mayina a anthu omwe chipanichi chikuwavomereza kuti mtsogoleri wa dziko lino awayike m’maunduna osiyanasiyana. Mneneri wa chipanichi m’busa Maurice Munthali wauza Radio Maria Malawi kuti chikalatachi sichinachokere ku chipanichi. Gawo limodzi la chikalata chomwe chikuyenda m’masamba a mchezo Iwo ati chipanichi chilibe mphamvu yolowelera pa ntchito yosankha maunduna kaamba koti malamulo a dziko lino amapereka mphamvu zotere kwa mtsogoleri wa dziko yekha. “Ife chikalata chimenecho sitikuchidziwa ndipo chachokera kwa anthu osalifunira zabwino dziko komanso chipanic chathu. Ife ngati a chipani tilibe mphamvu zosankha nduna chifukwa imeneyo ndi ntchito ya mtsogoleri wa dziko,” anatero a Munthali. Padakalipano a Munthali ati ndi kofunika kuti magulu a zachitetezo agwire ntchito yawo yofufuza ndi kumanga onse omwe akukhudzidwa ndi chikalatachi. Masiku ochepa apitawa m’masamba apa mchezo pa intaneti anadzadza ndi chikalata chosonyeza kuti wachiwiri kwa mtsogoleri wa dziko lino watula pansi udindo wake chomwe akuluakulu a boma anati ndi cha bodza ndipo apolisi ati akufufuza za nkhaniyi.",https://www.radiomaria.mw/chipani-cha-mcp-chakana-za-chikalata-chosankha-nduna/,"January 10, 2023",judith sonkho
Yesu Anabwera Kudzachotsa M’dima Pakati Pa Anthu – Papa,"Mtsogoleri wa mpingo wa Katolika pa dziko lonse Papa Francisco wati Yesu Khristu adabwera pansi pano kudzachotsa m’dima pakati pa anthu. Malinga ndi malipoti a Vatican Radio, Papa  wayankhula izi lachisanu pa Misa ya chaka cha Epifania yomwe adatsogolera ku Vatican. Malinga ndi kalendala ya chipembedzo ya mpingo wa Katolika, lachisanu pa 6 January 2023 ndi  tsiku la chaka cha Epifania. Mu malaliko ake pa Misa ya chakachi yomwe adatsogolera mu tchalitchi chachikulu cha Saint Peter’s Basilica, Papa wati Yesu Khristu adabwera pansi pano kudzachotsa m’dima pakati pa anthu ndi kubweretsa kuwala. Iye wati ndi kofunika kuti monga a nzeru a ku m’mawa aja omwe sadatope kufunafuna mwana Yesu mpaka atamupeza, akhristu akuyeneranso kumafunafuna Yesu Khristu yemwe ndi kuwala kwa dziko la pansi. Papa Francisco wati nthawi zina pamene anthu azingwa ndi zolemetsa za dziko la pansi amafunafuna Mulungu komanso pali nthawi zina pamene anthu amazinamiza pofunafuna chisangalalo mu zinthu za dziko la pansi. Iye watsindika kuti ndi Yesu Khristu yekha amene angathe kuthetsa njala yosiyanasiyana yomwe anthu amakhala nayo. Papa Francisco wati popanda kuyika Yesu Khristu patsogolo palibe chomwe chingayende. Pochita chaka cha Epifania, akhristu amakondwelera kuti Mulungu adadziwonetsa kwa anthu ake kudzera mwa mwana wake m’modzi yekha yemwe adadzabadwa pakati pa anthu. Koma si pokhapo, pochita chakachi akhristu amalingalira ulendo wa a nzeru a ku m’mawa omwe adapita kukapembedza mwana Yesu atatenga mphatso zawo za mtengo wa patali.",https://www.radiomaria.mw/yesu-anabwera-kudzachotsa-mdima-pakati-pa-anthu-papa/,"January 7, 2023",judith sonkho
Maboma 15 Ali Pa Chiwopsezo Cha Kusefukira Kwa Madzi,"Nthambi yowona za nyengo ndi kusintha kwa nyengo yati maboma khumi ndi asanu a mdziko muno ali pa chiwopsezo cha ngozi ya kusefukira kwa madzi. Mkulu wofalitsa mauthenga ku nthambiyi a Yobu Kachiwanda awuza Radio Maria Malawi kuti izi zili chomwechi kaamba ka mvula yamphamvu yomwe ikuyembekezeka kugwa kuyambira lero lachisanu pa 6 mpaka mawa loweruka pa 7 January 2023. Maboma-wa ndi a Mulanje, Chikwawa, Neno, Mwanza, Blantyre, Ntcheu, Dedza, Lilongwe, Mchinji, Zomba, Mangochi, Salima, Likoma, Chitipa ndi Karonga. “Tikuyembekezera kuti kugwa mvula yambiri kuyambira lero pa 6 mpaka pa 7 January 2023 ndiye mvula imeneyi ndi yomwe ili ndi kuthekera kobweretsa vuto la kusefukira kwa madzi m’maboma amene tatchulawa,” anatero a Kachiwanda. Padakalipano nthambiyi yalangiza anthu kuti akhale osamala popewa kukhala malo a ngozi komanso kuwoloka mitsinje ndi malo onse omwe akudutsa madzi, pofuna kupewa ngozi zomwe zimadza kaamba ka kusefukira kwa madzi.",https://www.radiomaria.mw/maboma-15-ali-pa-chiwopsezo-cha-kusefukira-kwa-madzi/,"January 6, 2023",judith sonkho
‘Malemu Papa Benedicto wa 16 Adali Bwenzi Lenileni la Yesu’,"Mtsogoleri wa mpingo wa Katolika pa dziko lonse Papa Francisco wati malemu Papa Benedicto wa 16 adali bwenzi lenileni la Yesu Khristu. Malinga ndi malipoti a Vatican Radio, Papa Francisco wayankhula izi lachinayi ku likulu la mpingo ku Vatican pa Misa yotsanzikana ndi malemu Papa Benedicto wa 16. Mu malaliko ake, Papa Francisco anati malemu Papa Benedicto wa 16 adali bwenzi lenileni lokhulupirika la Yesu Khristu ndipo wati pa chifukwa ichi ndi pemphero lake kuti akondwere kosatha mu ufumu wa Mulungu. Malemu Papa Benedict wa 16 (kumanzere) ndi Papa Francisko Papa Francisco anakhazikika pa mawu otsiriza omwe Ambuye Yesu adayankhula akuti, “Atate m’manja mwanu ndipereka mzimu wanga.” Iye anati mauwa akupereka chithunzithunzi cha moyo wonse wa Ambuye Yesu pansi pano omwe udali wodalira Atate ake nthawi zonse komanso wothandiza anthu mu njira zosiyanasiyana pa kuwachiza ku nthenda zosiyana-siyana, kuwadalitsa, kuwadzodza, kuwachitira chifundo ndi zina. Papa Francisco anati zomwe adachita Ambuye Yesu ali pansi pano ndi zomwe mkhristu wina aliyense akuyenera kutsanzira. Iye anati m’busa wabwino akuyenera kukhala wokhulupirika pochita mapemphero tsiku ndi tsiku ngakhale akumane ndi zokhoma za mtundu uliwonse komanso pa nthawi yomweyo akuyenera kumapemphelera mbumba ya Mulungu. Papa Francisco wati Papa Benedicto wa 16 adachita zonse bwino polondola mapazi a Yesu Khristu chinthu chomwe wati mkhristu aliyense akuyenera kutsanzira. Pa Misa’yi padali ansembe pafupifupi 4000, ma cardinal 130, a episkopi, asisitere, a bulazala, asemino, a Katekisiti komanso akhristu eni ake ankhaninkhani ochokera mbali zosiyana-siyana za dziko la pansi. Nawo atsogoleri a maiko, a kazembe oyimira maiko awo ku Vatican ndi akuluakulu ogwira ntchito zosiyana-siyana anali nawonso pa mwambowo.",https://www.radiomaria.mw/malemu-papa-benedicto-wa-16-adali-bwenzi-lenileni-la-yesu/,"January 6, 2023",judith sonkho
Achipatala Atatu Ayimitsidwa Ntchito Atapezeka Ndi Mankhwala Popanda Chilorezo,"Akuluakulu atatu ogwira ntchito pa chipatala chachikulu cha boma la Phalombe, awayimitsa kaye pa ntchito atapezeka ndi mankhwala komanso katundu wina wa chipatalacho opanda chilorezo. Wofalitsa nkhani pa chipatalacho Daniel Chiromo, watsimikiza za nkhaniyi ndipo wati anthuwa apezeka ndi katunduyu pamene amatuluka pa chipata cha chipatalacho. Chipatala cha boma la Phalombe Iye wati anthuwa apezeka ndi majakiseni, chitini cha mkaka komanso botolo la mankhwala a madzi. “Tinakhazikitsa lamulo lakuti aliyense ogwira ntchito kuno akamatuluka adzichitidwa chipikisheni posatengera udindo wake. Patsikuli, m’modzi anapezeka ndi majakiseni okwana 100, wina anapezeka ndi chitin cha mkaka ndipo wina anapezeka ndi botolo la mankhwala a madzi; ndikukhulupilira kuti anapempha kuti akapatse mwana koma mwina chifukwa analibe chikalata chomuvomereza kutero,” anatero a Chiromo. Mkulu woyankhulira chipatalayu wati padakalipano anthu atatuwa ayamba ayimitsidwa kaye pa ntchito ndi cholinga choti awafufuze bwino lomwe.",https://www.radiomaria.mw/achipatala-atatu-ayimitsidwa-ntchito-atapezeka-ndi-mankhwala-popanda-chilorezo/,"January 5, 2023",judith sonkho
MLS Sikukhutira Ndi Lipoti Lokhudza Kumangidwa Kwa Mayi Chizuma,"Bungwe la Malawi Law Society lati silikukhutira ndi lipoti lomwe latulutsa komiti yapadera yomwe inakhazikitsidwa ndi mtsogoleri wa dziko lino kuti ifufuze za kumangidwa kwa mkulu wa bungwe la Anti-Corruption Bureau (ACB) mayi Martha Chizuma. Mlembi wamkulu wa bungweli a Chrispin Ngunde awuza Radio Maria Malawi kuti chinthu chomwe komitiyi yatulutsa, si lipoti lokwanira kaamba koti muli ma gawo ena omwe sanawonetsedwe. Ngunde: Lipotilo lituluke lonse Pamenepa iwo auza mtsogoleri wa dziko lino komanso akuluakulu amene anali mu komitiyi kuti atulutse lipoti lonse lokwanira monga likuyenera kukhalira ngati akufuna kuti anthu akhale ndi chikhulupiliro mwa iwo. “Lipoti lomwe atipatsa likungowoneka kuyambira tsamba 50 kupita kutsogolo nanga tsamba 1 mpaka 49 ali kuti? Ndiye tikufuna apulezidenti alamule kuti lipotilo lituluke lonse chifukwa lomwe atipatsali si lipoti koma ndi gawo la lipoti. Mwina masamba omwe palibewo ndi momwe muli nkhani zofunikira,” anatero a Ngunde. Poyankhulaponso pa nkhaniyi katswiri pa nkhani zosiyanasiyana mdziko muno a Humphreys Mvula ati ndi zodabwitsa kuti lipotili silikupereka tsatanetsatane wa za omwe analamula kuti mayi Chizuma amangidwe. “Lipoti inde latuluka tiyamikire koma silikuwonetsa kuti anthu eni eni amene anatuma apolisi kuti amange mayi Chizuma ndi ati. Anthu akufuna adziwe ngati pali akuluakulu ena a m’boma kuphatikizapo nduna ngati zikukhudzidwa ndi kumangidwaku,” anatero a Mvula. M’bandakucha wa pa 6 December chaka chatha, apolisi anakamanga mayi Chizuma ku nyumba kwawo ndipo anawatengera ku polisi ya Namitete komwe anatuluka patadutsa maola angapo anthu ochuluka atayankhula mosakhutira ndi kumangidwa kwa mayiwa.",https://www.radiomaria.mw/mls-sikukhutira-ndi-lipoti-lokhudza-kumangidwa-kwa-mayi-chizuma/,"January 4, 2023",judith sonkho
MANEB Yawonjezera Masiku Olipira Mayeso,"Bungwe loyendetsa mayeso mdziko muno la Malawi National Examinations Board (MANEB) lawonjezera masiku olipirira ndalama ya mayeso a boma a m’chaka cha 2023. Mneneri wa bungweli a Mayamiko Chiwaya atsimikiza za nkhaniyi poyankhula ndi Radio Maria Malawi ndipo ati masikuwa awonjezeredwa mpaka pa 31 December chaka chino. Chiwaya: Ophunzira ena sanakwanitse kulipira mu nthawiyi Iwo ati kutsatira njira ya makono ya E-payment, ophunzira ena ochepa analephera kupereka ndalamayi mu nthawi yomwe inayikidwa. “Ndi zoona tawonjezera masiku kuchoka pa 18 December kufika pa 31 December. Tinawona kuti ophunzira ambiri a sitandade 8, fomu 2 ndi fomu 4 sanakwanitse kupereka ndalama za mayeso chifukwanso cha mavuto a zachuma momwe alili mdziko muno,” anatero mayi Chiwaya. Komabe mayi Chiwaya ati okhawo amene analembetsa maina awo mu kaundula wa mayeso a m’chaka cha 2023 ndi omwe akuyenera kulipira ndalama ya mayeso nthawi yowonjezerayi ndipo kuti palibe ophunzira atsopano omwe ayikidwe mu ndondomeko ya mayeso mu nthawi yowonjezerayi. Zimenezi zikudza magulu osiyanasiyana atadandaula ndi kuchepa kwa nthawi yolipilira ndalama za mayeso ati ponena kuti bungwe la MANEB latulutsa mochedwa zotsatira za mayeso a fomu 4 a chaka chino zomwe zilepheretse ophunzira omwe sanachite bwino pa mayesowa, kuti abwerenze.",https://www.radiomaria.mw/maneb-yawonjezera-masiku-olipira-mayeso/,"December 19, 2022",judith sonkho
Papa Wati Adalemba Kale Kalata Yotula Pansi Udindo,"Mtsogoleri wa mpingo wa Katolika pa dziko lonse Papa Francisco wati adalemba kale kalata yofotokoza kuti angathe kutula pansi udindo wake atakhala kuti wadwalika kwambiri. Malinga ndi malipoti a Vatican Radio, Papa wayankhula izi ku likulu la mpingo ku Vatican kwa atolankhani a nyuzipepala ya ABC ya m’dziko la Spain. Poyankhula kunyumba yake ya Casa Santa Marta ku Vatican, Papa Francisco wati chimodzi mwa zinthu zoyambirira kuchita atangosankhidwa kukhala Papa m’chaka cha 2013 chidali kulemberatu kalata yofotokoza kuti angathe kutula pansi udindo wake atakhala kuti wadwalika ndipo kuti akukanika kugwira ntchito ngati mtsogoleri wa mpingo wa Katolika pa dziko lonse. Iye wafotokoza kuti atalemba kalatayi ndi kusayinira adayipereka kwa yemwe adali mlembi wa mkulu wa likulu la mpingo wa Katolika pa nthawiyo, Cardinal Tarcisio Bertone ndipo wati akukhulupilira kuti mlembi wa mkulu wa likulu la mpingo wa Katolika padakali pano, Cardinal Pietro Parolin akusunga kalata imeneyi. Papa Francisco wayankhula izi poyankha atolankhaniwa omwe adafuna kudziwa ngati pali malamulo okhazikika owunikira anthu pa zomwe zingachitike atakhala kuti Papa wadwalika kwambiri kapena kuvulala kumene pa ngozi ndi kulepheretsa Papa’yo kugwira ntchito yake yomwe adasankhidwira. Iye wati potengera zomwe zakhala zikuchitika m’mbuyomu malamulo alipo. M’mbuyomu Papa Francisco adayamikirapo Papa Benedicto wa 16 wopuma kaamba kotula pansi udindo wake atawona kuti kaamba ka ukalamba kudali kovuta kukwaniritsa ntchito zosiyana-siyana zokhudza mpando wa u Papa.",https://www.radiomaria.mw/papa-wati-adalemba-kale-kalata-yotula-pansi-udindo/,"December 19, 2022",judith sonkho
Ambuye Mpako Alimbikitsa A Malawi Achikatolika ku South Africa,"Arkiepiskopi wa arkidayosizi ya Pretoria mdziko la South Africa Ambuye Anthony Mpako ati ali ndi malingaliro oti azitsogolera mwambo wa nsembe ya Ukaristia kamodzi pa chaka, ya akhristu a Katolika ochokera ku Malawi amene akukhala mdzikolo. Mpako: Ndakondwera kupemphera nawo limodzi Iwo ayankhula izi pambuyo pa mwambo wa nsembe ya Misa ya bungwe la Malawian Catholic Community in South Africa yomwe anatsogolera lamulungu lapitali ku parish ya Holy Rosary mu arkidayosiziyo. Ambuye Mpako ati ndi khumbo lawo kuti pa mwambo uli wonse umene azitsogolera, padzikhala episkopi m’modzi wochokera ku Malawi yemwe azitsogolera naye limodzi Misa ndipo ati akambirana ndi bungwe la aepiskopi a mpingo wa Katolika ku Malawi la Episcopal Conference of Malawi (ECM) za nkhaniyi. “Anthuwa ndi olimbikira pa chikhristu chawo ndipo ndakondwera kwambiri kupemphera nawo limodzi. Ndili ndi maloto oti kutsogoloku tidzikhala ndi bishop m’modzi wa ku Malawi pa Misa ngati zimenezi. Ndikambirana nawo mabishop aku Malawi pa nkhani imeneyi,” anatero AMbuye Mpako. Pa mwambowu Ambuye Mpako akhazikitsa parish ya Holy Rosary kukhala likulu la akhristu a mpingo wa Katolika ochokera mdziko la Malawi.",https://www.radiomaria.mw/ambuye-mpako-alimbikitsa-a-malawi-achikatolika-ku-south-africa/,"December 17, 2022",judith sonkho
Anthu Ena Asanu Amangidwa Mokhudzana ndi Imfa ya Mwana wa Chialbino,"Apolisi amanga anthu ena asanu powaganizira kuti akukhudzidwa ndi imfa ya msungwana wina wa khungu la chi albino m’boma la Kasungu. Walemba kalatayo – Kalaya Malinga ndi kalata yomwe m’neneri wa apolisi mdziko muno Peter Kalaya walemba, apolisi akwanitsanso kupeza mkono wa msungwanayu omwe unadulidwa pa tsiku lomwe anaphedwalo. Anthuwa ndi bambo ake omupeza msungwanayu a Mosten Mumba, mfumu ina yomwe dzina lake ndi Charles Chipeta, Kennedy Zimba, Elton Sambo komanso Jeremiah Nkhoma. Kumangidwa kwa anthuwa kwafikitsa chiwerengero cha anthu omwe amangidwa mokhudzana ndi nkhaniyi kufika pa asanu ndi atatu (8) kaamba koti pa 1 November apolisi anamanganso anthu ena atatu omwe ndi kuphatikizapo agogo ake aakazi a msungwanayo.",https://www.radiomaria.mw/anthu-ena-asanu-amangidwa-mokhudzana-ndi-imfa-ya-mwana-wa-chialbino/,"December 16, 2022",judith sonkho
Anthu Asanu Avulala Bomba Litaphulika ku Dzaleka,"Anthu asanu avulala bomba litaphulika ku malo osungira anthu othawa kwawo a Dzaleka m’boma la Dowa. Wofalitsa nkhani za apolisi m’bomalo Sub Inspector Gladson M’bumpha ati izi zachitika cha m’ma 7 koloko usiku wathawu pafupi ndi msika wa ku maloko. Iye wati pa nthawiyi akuluakulu awiri a mzika za dziko la Burundi zomwe zikupezeka ku malowa amacheza; ndipo munthu wina yemwe akumuganizira kuti ndi mzika ya mdziko la Rwanda, anafika ndi kuyatsa bombalo ndi kuwaponyera. “Butoyi Fedeli wa zaka 54 yemwe ndi mtsogoleri wa anthu aku Burundi omwe akukhala ku malowa ndi mlembi wake Bruni Ndaishime amacheza panja pa ofesi yawo ndipo anawona munthu wina akuyatsa machesi ndi kuwaponyera chinthu china chomwe sichikudziwika chomwe akuchiganizira kuti ndi bomba ndipo chinaphulika ndi kupanga phokoso lochuluka,” anatero M’bumpha. Kutsatira izi, awiriwo anavulala kwambiri ndipo anatengeredwa ku chipatala cha Dzaleka komwe anawatumiza ku chipatala chachikulu cha boma la Dowa. Anthu enanso atatu kuphatikizapo mwana wa zaka 11 omwe amadutsa pa malowa pa nthawiyi akhudzidwanso ndi chiwembuchi ndipo nawo agonekedwa pa chipatala chomwecho cha boma la Dowa. Padakalipano, apolisi amanga Umoton John Peter yemwe ndi mzika ya dziko la Rwanda, wa mtundu wa anthu wa Hutu mdzikolo pomuganizira kuti ndi yemwe wachita chiwembuchi kaamba koti anatchulidwa ndi ovulazidwawo. Iye akawonekera ku bwalo la milandu posachedwapa kuti akayankhe mlandu wovulaza anthu.",https://www.radiomaria.mw/anthu-asanu-avulala-bomba-litaphulika-ku-dzaleka/,"December 15, 2022",judith sonkho
‘Advent Imathandiza Akhristu Kumvetsa Za Yesu Khristu’,"Mtsogoleri wa mpingo wa Katolika pa dziko lonse Papa Francisco wati nyengo ya Adventi imathandiza akhristu kumvetsa bwino za Yesu Khristu. Malinga ndi malipoti a Vatican Radio, Papa wayankhula izi lamulungu ku likulu la mpingo ku Vatican. Iye anakhazikika pa Uthenga Wabwino wa tsiku lamulungu lachitatu mu nyengo ya Adventi omwe ukufotokoza nkhani ya Yohane M’batizi yemwe adali mu ndende ndipo adali wodabwa ngati Yesu Khristu adalidi mesiya amene anthu amamuyembekeza, ndi chifukwa chake Yohane’yo adatuma ophunzira ake kuti akafufuze ndi kupeza choona. Kudzera mwa ophunzira ake, Yohane adadziwa kuti Yesu Khristu adalidi mesiya yemwe anthu amamuyembekeza. Pamenepa Papa Francisco watsindika za kufunika komafunafuna Yesu Khristu nthawi zonse ndi cholinga chofuna kumudziwa bwino. Pa tsikuli Papa Francisco anadalitsa zithunzi za mwana Yesu zomwe ana ndi makolo awo adabweretsa pokonzekera Christmas.",https://www.radiomaria.mw/advent-imathandiza-akhristu-kumvetsa-za-yesu-khristu/,"December 14, 2022",judith sonkho
Papa Wati Amayi Maria ndi Chitsimikizo cha Chikondi cha Mulungu kwa Anthu,"Mtsogoleri wa mpingo wa Katolika pa dziko lonse Papa Francisco wati Amayi Maria amawonetsa akhristu kuti Mulungu amakhala pafupi ndi anthu ake. Malinga ndi malipoti a Vatican Radio Papa Francisco wayankhula izi lolemba ku likulu la mpingo ku Vatican pa Misa ya chaka cha Amayi Maria a ku Guadalupe. Poyankhula pa Misa ya chakachi yomwe adatsogolera mu tchalitchi chachikulu cha Saint Peter’s Basilica ku Vatican, Papa Francisco wati Amayi Maria ndi chizindikiro kwa akhristu kuti Mulungu amakhala pafupi ndi anthu ake nthawi zonse. Iye wati polora kuti mwana wake abadwe pansi pano kudzera mwa Amayi Maria, Mulungu adasonyeza kuti nthawi zonse amafuna kukhala pafupi ndi anthu ake ndipo waonjezera kuti kudzera mwa mwana wake Yesu Khristu, Mulungu adakhazikika pakati pa anthu ake. Papa wati pobwera pansi pano kudzapulumutsa mtundu wa anthu, Yesu Khristu adasonyeza kuti ndi m’bale weniweni wa anthu onse makamaka anthu ophysinjidwa, anthu osauka ndi anthu omwe akuzunzidwa kaamba ka chikhulupiriro chao mwa Mulungu. Iye watsiriza ndi kupempha a Katolika onse makamaka a ku Latin America kuti atenge Amayi Maria kukhala chitsanzo chawo pokhala anthu osamalirana wina ndi mzake osaiwala anthu othawa kwawo pa zifukwa zosiyana-siyana.",https://www.radiomaria.mw/papa-wati-amayi-maria-ndi-chitsimikizo-cha-chikondi-cha-mulungu-kwa-anthu/,"December 13, 2022",judith sonkho
Ambuye Tambala Apempha Asistere Athandize Ana Oyendayenda,"Arkiepiskopi wa arkidayosizi ya Lilongwe, Ambuye George Desimond Tambala apempha zipani za mu mpingo wa katolika kuti zichitepo kanthu pa vuto la kuchuluka kwa ana oyendayenda m’misewu ya m’matauni a mdziko muno. Ambuye Tambala ati ndi koyenera kuchitapo kanthu powawongolera anawa mu njira ya chikhristu kuti mpingo ndi dziko lipindule pokhala ndi mzika zodalirika. Iwo amayankhula izi loweruka ku St. Patrick’s parish pa mwambo wa malumbiro akunthawi zonse a Sister Georgina Gwaza a chipani cha Missionary Sisters of Immaculate Conception (MIC) komanso Sister Leontine Lang omwe amachita chaka chakuti akwanitsa zaka 60 akutumikira ngati sisitere m’chipanichi. “Tili ndi ana oyenda munsewu amene asisteri a White Sisters akuwathandiza koma sakukwanitsa chifukwa achuluka kwambiri. Asisteri a zipani zina tikuyenera titengepo gawo pa zimenezi,” anatero Ambuye Tambala. Poyankhulapo Sister Georgina Gwaza anathokoza Mulungu kaamba kowathandiza kufika pomwe ali padakalipano. “Sindimayembekezera kuti ndingafike pano. Koma ndikudziwa kuti si china ayi koma ndi mapemphero basi amene andithandiza kuti ndifike pano,” anatero Sister Gwaza. Sister Gwaza omwe amagwira ntchito ya unamwino anati ali ndi chidwi chofuna kutengapo gawo pa ntchito yosamalira ana oyendayenda m’mizinda ya dziko lino.",https://www.radiomaria.mw/ambuye-tambala-apempha-asistere-athandize-ana-oyendayenda/,"December 13, 2022",judith sonkho
Papa Wati Ndi Zotheka Kuthetsa Njala Pa Dziko Lonse,"Mtsogoleri wa mpingo wa Katolika pa dziko lonse Papa Francisco wati ndi zotheka kuthetsa njala pa dziko la pansi. Malinga ndi malipoti a Vatican Radio, Papa wayankhula izi ku Vatican pa mkumano wake ndi nthumwi za sukulu ina yomwe imasula atsogoleri a chipembedzo cha chi Yuda m’dziko la Argentina yodziwika kuti Seminario Rabinico Latino Americano. Iye wayankhula izi polingalira kuti ndalama za nkhaninkhani zikugwiritsidwa ntchito pogula zida za nkhondo pamene anthu ochuluka akufa ndi njala kaamba kosowa chakudya. Pamenepa Papa Francisco wati ndi chifukwa chake ndi wokhudzidwa kwambiri ndi nkhondo ya pakati pa maiko a Russia ndi Ukraine komanso nkhondo zina zomwe zikuchitika m’maiko osiyana-siyana. Iye wati akuganiza ndipo akukhulupirira kuti ngati maiko ataleka kupanga zida za nkhondo kwa chaka chimodzi chokha, njala pa dziko lonse la pansi ingathe kutheratu. Papa Francisco wati koma ngati anthu okhulupirira akhristu akuyenera kulimbikitsa chimvano ndi ubale wabwino pakati pa anthu. Iye watsiriza ndi kunena kuti akhristu akuyenera kudzudzula kusowa kwa chilungamo popeza chilungamo ndi chikhulupiriro zimayendera limodzi.",https://www.radiomaria.mw/papa-wati-ndi-zotheka-kuthetsa-njala-pa-dziko-lonse/,"December 9, 2022",judith sonkho
Chipembedzo Chiwunikidwenso – Ambuye Msusa,"Arkiepiskopi wa arkidayosizi ya Blantyre, Ambuye Thomas Luke Msusa awuza bungwe lomwe limawona za chipembedzo mu arkidayosiziyo kuti liwunikenso ndi kukonza zinthu zolakwika zomwe akhristu amachita pa nthawi ya chipembedzo. Msusa: Chipembedzo chathu chisasakanikirane ndi zinthu zina Iwo anati pali zinthu zambiri zomwe ndi zolakwika zimene zimachitika pa nthawi ya chipembedzo zimene akhristu azitenga kukhala chizolowezi koma zomwe ndi zopanda tanthauzo lililonse mu mpingo wa Katolika. Ambuye Msusa anapereka chitsanzo cha zomwe amayi amachita zonyamula dengu, lichero, miphika ndi zina nthawi yomwerenga mawu ikayandikira, komanso kuyimba nyimbo pa nthawi yomwe akhristu angotsiriza kumene kulandira ukaristia. “Tiyeni tiwonwtsetse kuti chipembedzo chathu chisasakanikirane ndi zinthu zina zopanda pake. Pa nsembe ya ukaristia timachedwa mwina kufika maola anayi chifukwa talowetsa zina zomwe sizimayenera kukhalamo. Tiyeni tichotse zimenezi. Mwachitsanzo tikalandira ukaristia tikuyenera tikhale chete kwa mphindi zingapo zosinkhasintha aliyense payekha tisanayimbe nyimbo yothokozera,” anatero Ambuye Msusa. Poyankhulapo pa nkhaniyi wapampando wa bungwe la akhristu eni ake a Peter Nzolima ati kukonza zinthu zolakwikazi kuthandiza kuti mpingo udziyendera limodzi ndipo pasamakhaale kuchita zinthu zosiyana pa nthawi ya chipembedzo. “Ifenso takhala tikuchititsa misonkhano m’madinale onse a muno mu arkidayosizi ya Blantyre momwe timafotokozera za kusiyana komwe kulipo pa nkhani ya kapembedzedwa m’maparishi omwe akupezeka mu arkidayosizi ino,” anatero a Mzolima. Pamenepa a Mzolima ati akhala pansi ndi magulu okhudzidwa ndi kuwunikanso ndondomeko zoyenera kutsatidwa m’maparishi onse amu arkidayosiziyo.",https://www.radiomaria.mw/chipembedzo-chiwunikidwenso-ambuye-msusa/,"December 8, 2022",judith sonkho
Papa Wasankha Mkulu wa PMS Watsopano,"Mtsogoleri wa mpingo wa Katolika pa dziko lonse Papa Francisco wasankha president watsopano wa bungwe la Pontifical Mission Societies (PMS) pa dziko lonse la pansi. Malinga ndi malipoti a Vatican Radio, Papa wasankha bambo Emilio Nappa pa udindo wa ukuluwu. Polengeza za nkhaniyi likulu la mpingo wa Katolika lati kupatula kukhala president wa bungweli, Papa wasankhanso bambo Nappa kukhala mlembi wothandiza a Cardinal oyang’anira ofesi yaikulu ya a Papa yoyang’anira za Chibalalitso cha mpingo. Potsatiranso kusankhidwaku bambo Nappa tsopano ndi Archbishop wongosankhidwa kapena kuti Archbishop – elect m’chingerezi. Bambo Nappa omwe adabadwa pa 9 August m’chaka cha 1972 ku Naples m’dziko la Italy, adadzodzedwa kukhala wansembe pa 28 June m’chaka cha 1997. Iwo ali ndi doctorate mu phunziro la za uMulungu (Theology) yomwe adapeza kuchokera ku sukulu ya ukachenjede ya Pontifical Gregorian University m’chaka cha 2004. Mwa zina bambo Nappa agwirapo ntchito ngati mphunzitsi wa phunziro la Fundamental Theology ku sukulu ya ukachenjede. Padakali pano iwo akugwira ntchito ku Vatican ku ofesi yoyang’anira ndi kulangiza a Papa pa nkhani za chuma.",https://www.radiomaria.mw/papa-wasankha-mkulu-wa-pms-watsopano/,"December 8, 2022",judith sonkho
Nthambi ya Ndende Yati Siyinawuzidwe Zotulutsa Mayi Kunje,"Nthambi ya ndende mdziko muno yati sinalandire chikalata chowalamula kuti atulutse m’ndende komishonala wakale wa bungwe loyendetsa chisankho mdziko muno mayi Linda Kunje. Malinga ndi kalata yomwe Radio Maria Malawi yawona, nduna yowona za chitetezo cha mdziko, mayi Jean Sendeza awuza mkulu wa ndende mdziko muno kuti atulutse mayi Kunje ngati m’modzi mwa akayidi omwe akhululukiridwa mu nyengo ya Khilisimasi ya chaka chino ndipo mneneri wa undunawo a Maureen Nkhoma atsimikiza za chikalatachi. Kalata yomwe undunawo walembera nthambi ya ndende Koma poyankhula ndi wailesi ino mneneri wa nthambi ya ndende a Chimwemwe Shaba ati sakudziwapo kanthu pa nkhaniyi kaamba koti sanalandire kalatayi. Komabe a Shaba ati kupatula ndondomeko zomwe zimatsatidwa kuti akayidi akhululukiridwe, mtsogoleri wa dziko lino ali ndi mphamvu yotulutsa m’ndende anthu omwe wafuna kutero. Shaba: Sitinalandire kalata yomwe mukuyinenayo “Ndikovuta kuyikapo mlomo chifukwa sitinalandire kalata yomwe mukuyinenayo. Tikafuna kutulutsa mnthu timatengera munthu amene wagwira theka la ukayidi wake, amene wakhala akuwonetsa makhalidwe abwino, amene anapalamula mlandu waung’ono kwambiri komanso a president ali ndi mphamvu zotulutsa aliyense m’ndende posatengera zonse zomwe tatchulazi,” anatero a Shaba. Pa 31 August chaka chino mayi Kunje kuphatikizapo dalaivala wawo a John Tewesa analamulidwa kuti akakhale ku ndende kwa chaka ndi theka aliyense, atapezeka olakwa pa mlandu olowelera mdipiti wa galimoto za mtsogoleri wa dziko lino m’chaka cha 2020 pa nthawi imene ankachoka ku Zomba kupita ku Blantyre.",https://www.radiomaria.mw/nthambi-ya-ndende-yati-siyinawuzidwe-zotulutsa-mayi-kunje/,"December 7, 2022",judith sonkho
"Anthu Okwiya Atentha Polisi, Kupha Munthu ku Zomba","Anthu okwiya ku Chipini m’boma la Zomba atentha polisi komanso kupha m’modzi mwa anthu ena ku deralo. Mneneri wa apolisi m’chigawo chakumvuma kwa dziko lino a Joseph Sauka atsimikiza za nkhaniyi koma anati tiwapatse nthawi kuti afufuze bwino ndi kufotokoza zambiri za nkhaniyi. Koma m’modzi mwa anthu ku deralo, watitsina khutu kuti apolisi aku deralo dzulo anamanga munthu wina yemwe amaganiziridwa kuti waba mankhwala ndipo munthuyo wamwalira ali m’chitolokosi cha apolisi. Lero akuti ndi pomwe achibale a malemuyo anapita kunyumba kwa m’modzi mwa anthu a mderalo amene analondolera apolisi kukamanga malemuyo ndipo anthuwa amenya ndi kupha mkuluyo ndipo pambuyo pake ndi pamene atentha polisiyo. “Abale ake a munthu amene wamwalira ali ku polisiyo anapita kwawo kwa amene anaperekeza apolisi kuti amange malemuyo. Anayamba kumuthamangitsa ndiye atamugwira ndi pamene amumenya, kumuwotcha mpaka wafa,” anafotokoza motero munthuyo. Munthuyu watiuza kuti apolisi a ku deralo omwe alipo atatu athawa kale ku deralo ndipo padakalipano akuluakulu a polisi afika ku deralo kukafufuza bwino za nkhaniyi.",https://www.radiomaria.mw/anthu-okwiya-atentha-polisi-kupha-munthu-ku-zomba/,"December 7, 2022",judith sonkho
Papa Atsogolera Miyambo Ikuluikulu Ya Nyengo Ya Christmas,"Mtsogoleri wa mpingo wa Katolika pa dziko lonse Papa Francisco atsogolera miyambo ikuluikulu ya nyengo ya Christmas. Malipoti a Vatican Radio ati izi zili chomwechi malinga ndi mlozo wa miyambo ikuluikulu omwe likulu la Mpingo wa Katolika latulutsa. Papa pa Christmas ya zaka za m’mbuyomu Zadziwika kuti miyambo ikuluikuluyi idzayamba pa 24 December ndi Misa ya usiku ya Christmas mu tchalitchi chachikulu cha Saint Peter’s Basilica ku Vatican nthawi ya 7:30. Ndipo lamulungu pa 25 December nthawi ya 12 koloko masana Papa Francisco adzapereka uthenga ndi madalitso ake ku mzinda wa Rome komanso ku dziko lonse la pansi zodziwika m’chilatini kuti Urbi et orbi. Pa 31 December nthawi ya 5 koloko madzulo mu tchalitchi chachikulu cha Saint Peter’s Basilica ku Vatican, Papa Francisco adzatsogolera mapemphero a madzulo oyamika Mulungu otchedwa Te Deum m’chilatini. Ndipo pa 1 January 2023, Papa Francisco adzatsogolera Misa ya chaka cha Amayi Maria Amayi a Mulungu mu tchalitchi chachikulu cha Saint Peter’s Basilica nthawi ya 10 koloko m’mawa. Pa 6 January Papa Francisco adzatsogolera Misa ya chaka cha Epiphania mu tchalitchi chachikulu cha Saint Peter’s Basilica nthawi ya 10 koloko m’mawa. Pomaliza pa 8 January 2023, Papa Francisco adzatsogolera Misa mu tchalichi chotchedwa Sistine Chapel nthawi ya 9:30 m’mawa ndipo pa mwambowu adzapereka Sakramenti la Ubatizo kwa ana.",https://www.radiomaria.mw/papa-atsogolera-miyambo-ikuluikulu-ya-nyengo-ya-christmas/,"December 4, 2022",judith sonkho
Apolisi Apulumutsa Anthu Khumi Omwe Amafuna Kuzembetsedwa,"Apolisi m’boma la Mwanza apulumutsa amalawi ena okwana khumi amene amafuna kuzembetsedwa ndi anthu ena omwe sakudziwika. Mneneri wa apolisi ku Mwanza Edwin Kaunda wauza Radio Maria Malawi kuti anthu ena anatsina khutu apolisi kuti pali galimoto ina yomwe yaimitsidwa pa Neno Turn-off mu nsewu wa Neno-Mpatamanga ndipo apolisi atatsatira nkhaniyi anakapezamo anthu khumi omwe ndi a m’boma la Mzimba. Anthuwa atafunsidwa akuti anafotokoza kuti anatengedwa pa Mzimba boma ndi mkulu wina yemwe sakumudziwa ndipo anawauza kuti akuwatengera ku dziko la South Africa. Mwa anthu khumi-wa, asanu ndi amayi ndipo padakalipano apolisiwa amanga a Stallone Chakalamba a zaka 28 zakubadwa omwe amayendetsa galimoto yomwe inanyamula anthuwa. Chakalamba yemwe amachokera m’mudzi mwa Mchere mfumu yaikulu Kapeni m’boma la Blantyre, akuyembekezeka kukawonekera ku bwalo la milandu posachedwapa komwe akayankhe mlandu wozembetsa anthu. Padakalipano apolisiwa alangiza anthu mdziko muno kuti apewe kutengeka ndi anthu omwe amawanamiza kuti awapezera ntchito ku maiko ena ponena kuti pali anthu  ochuluka omwe ndi mzika za dziko lino omwe akuvutika ku maiko ena kaamba ka nkhani ngati zimenezi.",https://www.radiomaria.mw/apolisi-apulumutsa-anthu-khumi-omwe-amafuna-kuzembetsedwa/,"December 3, 2022",judith sonkho
"Papa Akacheza ku DRC, South Sudan Chaka Cha Mawa","Mtsogoleri wa mpingo wa Katolika pa dziko lonse Papa Francisco akuyembekezeka kukacheza m’maiko a Democratic Republic of Congo (DRC) ndi South Sudan kumayambiliro a chaka cha mawa. Malinga ndi malipoti a Vatican Radio, Papa akacheza m’maikowa kuyambira pa 31 January mpaka 5 February. Ngati njira yofuna kuwonetsa kufunika kwa umodzi wa mipingo ya chikhristu pogwira ntchito limodzi yolimbikitsa bata ndi mtendere, Papa Francisco adzapita m’maiko awiriwa limodzi ndi mtsogoleri wa Mpingo wa Anglican ku Canterbury m’dziko la Britain Archbishop Justin Welby. Kwa nthawi yaitali Papa Francisco wakhala wokhudzidwa komanso wakhala akudzudzula ziwembu zosiyana-siyana zomwe zakhala zikuchitika m’dziko la Democratic Republic of Congo. Iye wakhalanso akulimbikitsa mtendere m’dziko la South Sudan; ndi chifukwa chake m’chaka cha 2019 adayitana atsogoleri a ku South Sudan ku Vatican ndipo ku mapeto a zokambirana zao iye adagwada ndi kuphyophyona mapazi awo ngati chizindikiro cha kudzichepetsa pofuna kuphunzitsa atsogoleri za kufunika kodzichepetsa ndi kulolerana. Ulendo wokacheza m’maiko awiriwa umayenera kuchitika chaka chino mwezi wa July koma ulendowu adayamba awuyimitsa kaye kaamba koti pa nthawiyo Papa Francisco amavutika kwambiri ndi mwendo makamaka bondo.",https://www.radiomaria.mw/papa-akacheza-ku-drc-south-sudan-chaka-cha-mawa/,"December 3, 2022",judith sonkho
Papa Wati Amayi Sangakhale Ansembe,"Mtsogoleri wa mpingo wa Katolika pa dziko lonse, Papa Francisco wati ndi zosatheka kudzodza amayi kukhala ansembe mu mpingo wa Katolika. Malinga ndi malipoti a Vatican Radio, Papa wayankhula izi ku likulu la mpingo ku Vatican kwa atolankhani a magazini ina ya m’dziko la America. Iye wati izi zili chomwechi potengera kuti Yesu Khristu adapereka mphamvu za ulamuliro ndi utumiki pa Petulo Woyera yemwe malinga ndi Mpingo wa Katolika ndiye adapatsidwa mphamvu zokhala Papa woyamba. Komabe, Papa Francisco wati pali ntchito zambiri zomwe amayi angagwire monga kuwerenga malembo oyera ndi kuthandizira pa guwa pongotchula ntchito zochepa. Iye watinso zawonetsa kale kuti amayi angathenso kugwira bwino ntchito zina koposa amuna ndipo ndi chifukwa chake wati wasankha amayi ambiri kukhala m’ma udindo akuluakulu mu ma ofesi a ku likulu la mpingo ku Vatican. Masiku apitawa, Papa Francisco adasankha Dr. Raffaella Giuliani kukhala mlembi wa ofesi yowona zinthu zoyera ndi mbiri ya kale, Pontifical Commission for Sacred Archaeology komanso Professor Antonella Sciarrone Alibrandi kukhala wachiwiri kwa mlembi wa ofesi yowona za chikhalidwe ndi maphunziro, Dicastery for Culture and Education.",https://www.radiomaria.mw/papa-wati-amayi-sangakhale-ansembe/,"December 2, 2022",judith sonkho
MANEB Yatulutsa Zotsatira Za Mayeso A Fomu 4,"Bungwe lowona za mayeso mdziko muno la Malawi National Examinations Board (MANEB) latulutsa zotsatira za mayeso a fomu 4 a chaka chino. Malinga ndi zotsatirazo, mwa ophunzira okwana 147,977 omwe analemba mayesowa, ophunzira 86,477 ndi omwe apambana kuyimira 58.44 percent. Mwa ophunzira aamuna okwana 77, 845 omwe analemba mayesowa, ophunzira 49,682 ndi omwe apambana kuyimira 63.82 percent ndipo mwa ophunzira aakazi okwana 70,102 omwe analemba mayesowa, ophunzira 36,795 ndi omwe apambana kuyimira 52.47 percent. Malinga ndi bungwe la MANEB, sukulu khumi zomwe zachita bwino kwambiri pokhala ndi ophunizra ambiri opeza distinction pa mayesowa ndi za St. Kizito Seminary (53.54%), Marist Secondary (51.86%), Nankhunda Seminary (47.37%), Lilongwe Islamic (44.79%), Dedza Secondary (37.82%), St. Mary’s Secondary (34.40%), Loyola Jesuit (32.36%), Lilongwe Girls Secondary (29.89%), Maranatha Boys (28.53%) komanso Wasambo Boys High School (28.41%). Maboma khumi omwe achita bwino kwambiri pa mayesowa ndi a Zomba Urban (68.43%), Likoma (66.67%), Dowa (65.67%), Phalombe (64.45%), Mzuzu City (63.71%), Dedza (63.11%), Karonga (61.87%), Mulanje (61.12%), Ntchisi (60.98%) komanso Nkhatabay (60.20%).",https://www.radiomaria.mw/maneb-yatulutsa-zotsatira-za-mayeso-a-fomu-4/,"December 2, 2022",judith sonkho
Dayosizi ya Dedza Yatseka Chipatala cha Nsipe,"Dayosizi ya mpingo wa Katolika ya Dedza yatseka chipatala chake cha Nsipe Mission m’boma la Ntcheu. Mkulu wofalitsa nkhani mu dayosiziyo bambo Sosten Office ati dayosiziyo yachita izi ngati njira imodzi yofuna kupereka chitetezo kwa ogwira ntchito ake pa chipatalachi. Mbali imodzi ya chipatala cha Nsipe Iwo ati pakhala pali kusamvana pa nkhani ya malo pomwe anthu a midzi yozugulira chipatalachi akhala akulowa m’malo a parish ya Nsipe pomalima komanso kumanga nyumba. “Izi zinayamba kuchitika m’chaka cha 2018 ndipo mpungwepungwewu wafika poyipa kwambiri m’chaka cha 2021 ndipo ndikuyakhula pano ena ali ku bwalo la milandu kuyankha milandu yosiyanasiyana; yobvula anthu ogwira ntchito komanso kupereka chiwopsezo,” anatero bambo Office. Bambo Office ati padakalipano ogwira ntchito ena ameyedwa ndi kuvulazidwa ndipo agonekedwa ku chipatala Kudzera m’chikalata chomwe dayosizi ya Dedza yatulutsa, ngati izi zipitilire ndiye kuti dayosiziyo akuti itsekanso sukulu za Nsipe Primary komanso Nsipe Community Day Secondary. Posachedwapa Vicar General wa dayosiziyo Monsignor John Chithonje anapita ku parishiyo komwe analangiza akhristu a parishiyo omwe ambiri mwa iwo ndi a midzi yomwe ikulowelera malo a mpingowa, kuti adekhe ndi kukambirana bwino ndi akuluakulu a mpingo za nkhaniyi pofuna kuthetsa mpungwepungwewu.",https://www.radiomaria.mw/dayosizi-ya-dedza-yatseka-chipatala-cha-nsipe/,"November 25, 2022",judith sonkho
Papa Wati World Cup Ithandize Kubweretsa Umodzi Pakati pa Anthu,"Mtsogoleri wa mpingo wa Katolika pa dziko lonse, Papa Francisco wati ndi pemphero lake kuti masewero a mpira wa miyendo pa dziko lonse a FIFA World Cup omwe akuchitikira m’dziko la Qatar, athandize kulimbikitsa chimvano ndi umodzi pakati pa anthu. Malinga ndi malipoti a Vatican Radio, Papa wayankhula izi lachitatu ku likulu la mpingo ku Vatican.  Iye wati kupatula kusangalatsa anthu, masewero a mpira-wa alinso ndi kuthekera kolimbikitsa ubale wabwino ndi mtendere pa dziko la pansi. Pamenepa, iye wapereka mafuno abwino kwa onse omwe akutenga nawo mbali pa masewerowa osaiwala masapota onse. Masewero a mpirawa amasonkhanitsa pamodzi matimu a mpira wa miyendo zaka zinayi zilizonse. Masewero oyamba adachitika koyamba m’chaka cha 1930 koma masewerowa sadachitike m’chaka cha 1942 ndi 1946 kaamba ka nkhondo yachiwiri ya dziko lonse la pansi (Second World War). Timu ya mpira ya dziko la France ndi yomwe ikuteteza chikhochi potsatira kupambana kwake m’chaka cha 2018 pa masewero omwe adachitikira m’dziko la Russia.",https://www.radiomaria.mw/papa-wati-world-cup-ithandize-kubweretsa-umodzi-pakati-pa-anthu/,"November 25, 2022",judith sonkho
DPP Sikugwirizana ndi Kugawidwanso Kwa Madera a Aphungu,"Chipani chotsutsa boma mdziko muno cha Democratic Progessive (DPP) chati sichikugwirizana ndi ganizo lowonjezera madera a aphungu a nyumba ya malamulo mdziko muno. Namalomba: Dziko lathu ndi losauka kwambiri M’neneri wa chipanichi a Shadrick Namalomba awuza Radio Maria Malawi kuti dziko la Malawi ndi limodzi mwa mayiko ang’ono muno mu Africa lomwenso likuvutika kwambiri pa nkhani za chuma. Iwo ati kuwonjezera maderawa kuwonjezeranso ndalama zomwe boma lidziwononga polipira aphungu-wa komanso zinthu zina. “Dziko lathu ndi losauka kwambiri malinga ndi bungwe la World Bank ndipo sitikuyenera kuchulukitsa madera chifukwa kupanga zimenezo kukutanthauza kuti aphungunso achuluka ndiye kuti aMalawi akuyeneranso kupereka ndalama zochuluka zolipira aphungu atsopano amenewa,” anatero a Namalomba. Koma poyankhanpo pa za nkhaniyi wofalitsa nkhani za bungwe MEC, a Sangwani Mwafulirwa ati bungweli lakhala likukumana ndi zipani zonse mu ndondomeko younikanso malire a maderawa koma chipani cha DPP sichinadandaule kalikonse. Lachisanu lapitali nyumba ya malamulo yavomereza pempho la bungwe loyendetsa chisankho mdziko muno lowonjezera madera a aphungu kuchoka pa 193 kufika pa 229.",https://www.radiomaria.mw/dpp-sikugwirizana-ndi-kugawidwanso-kwa-madera-a-aphungu/,"November 25, 2022",judith sonkho
CDEDI Ikufuna Zamba Achotsedwe Ntchito,"Bungwe la Centre for Democracy and Economic Development Initiatives (CDEDI) lati atsogoleri a ndale ndi omwe akukolezera mchitidwe wa katangale ndi ziphuphu mdziko muno. Namiwa: Zikutipatsa mafunso ochuluka Mkulu wa bungweli a Slyvester Namiwa ndi omwe anena izi poyankhula ndi Radio Maria Malawi potsatira chikalata chomwe bungweli latulutsa chopempha mtsogoleri wa dziko lino Dr. Lazarus Chakwera kuti achotse pa mpando mlembi wamkulu mu ofesi ya pulezidenti ndi nduna, mayi Colleen Zamba. Iwo ati kutsatira zomwe wanena yemwe anali wachiwiri kwa mkulu wa kampani yowona za mafuta a galimoto mdziko muno ya National Oil Company of Malawi (NOCMA) mayi Hellen Buluma, zawonetseratu poyera kuti adindo mdziko muno akuba ndi kusakaza ndalama za nkhani nkhani zomwe zikanatha kuthandiza pokweza chuma cha dziko lino. “Titamva mbali ya mayi Buluma, a Malawi amafunanso atamva mbali ya mayi Zamba koma mwadala sanapiteko zomwe zikutipatsa mafunso ochuluka ndiye kuti mwina akudziwapo kanthu choncho sakuyeneranso kukhala pa udindo umenewu. Akanakhala m’maiko ena bwenzi atatula pansi udindo pawokha,” anatero a Namiwa. Lachitatu, mayi Buluma anakawonekera ku komiti ya nyumba ya malamulo yowona za anthu olembedwa ntchito m’boma ya Public Appointments Committee (PAC) komwe anafotokoza zambiri zokhudza kusiya kwawo kwa ntchito ku NOCMA pomwe mwazina afotokoza kuti mayi Zamba omwenso ndi wapampando wa board ya bungwe la NOCMA amawakakamiza kuti adzigwira ntchito ndi makampani ena pobweretsa mafuta mdziko muno mosatsata ndondomeko zoyenera. Patsikuli, mayi Zamba amayembekezeka kukawonekeranso ku komitiyi koma iwo sanapiteko. Koma poyankhulapo pa nkhaniyi m’neneri wa pulezidenti a Anthony Kasunda ati pakadali pano mtsogoleri  wa dziko lino sanakhalepo pansi ndi kuwunika za nkhaniyi.",https://www.radiomaria.mw/cdedi-ikufuna-zamba-achotsedwe-ntchito/,"November 24, 2022",judith sonkho
Papa Wasankha Mkulu Watsopano Wa Mpingo Wa Katolika Waku M’mawa,"Mtsogoleri wa mpingo wa Katolika pa dziko lonse Papa Francisco wasankha mkulu wa ofesi yomwe imayang’anira mpingo wa Katolika wa ku m’mawa. Malinga ndi malipoti a Vatican Radio, Papa wasankha Archbishop Claudio Gugerotti kukhala mkulu wa ofesi’yi. Papa Francisko ndi Archbishop Gugerotti Archbishop Gugerotti yemwe padakali pano akutsiriza ntchito yake yokhala kazembe woyimira likulu la mpingo wa Katolika ku Britain alowa m’malo mwa Cardinal Leonardo Sandri yemwe adali mkulu wa ofesi yoyang’anira mpingo wa Katolika wa ku m’mawa. Cardinal Sandri akupuma pa udindowu atakwanitsa zaka 79 za kubadwa mwa malamulo ake oyikika akuyenera tsopano kupuma pa udindowu. Archbishop Gugerotti yemwe adabadwa m’chaka cha 1955 ku Verona m’dziko la Italy adadzodzedwa kukhala wansembe m’chaka cha 1982. Padakali pano Archbishop Gugerotti ndi mphunzitsi ku sukulu za ukachenjede zingapo monga Pontifical Gregorian University ndi Pontifical Oriental Institute.",https://www.radiomaria.mw/papa-wasankha-mkulu-watsopano-wa-mpingo-wa-katolika-waku-mmawa/,"November 23, 2022",judith sonkho
Sister Maida a Chipani cha SBVM Amwalira,"Sister Esther Maida a chipani cha Servants of the Blessed Virgin Mary (SBVM), amwalira. Malemu Sister Maida Malinga ndi uthenga omwe chipani cha SBVM chatulutsa, Sister Maida amwalira m’mawa wa lero ku chipatala cha Nguludi m’boma la Chiradzulu. Sister Maida anabadwa pa 19 October, 1954 m’mudzi mwa Mkumbira mfumu yaikulu Kumtumanji mu parishi ya Katamba mu dayosizi ya Zomba ndipo analowa m’chipanichi m’chaka cha 1973. Mwambo woyika m’manda thupi la malemuwa uchitika lachinayi ku likulu la chipanichi ku Mary View ku Nguludi m’boma la Chiradzulu. Mzimu wa Sister Esther Maida uwuse mu mtendere wosatha.",https://www.radiomaria.mw/sister-maida-a-chipani-cha-sbvm-amwalira/,"November 23, 2022",judith sonkho
‘Mpopera Ukuchepetsa Matenda a Malungo’,"Bungwe la World Vision Malawi lati ntchito ya Mpopera yathandiza kuchepetsa chiwerengero cha anthu omwe akudwala matenda a malungo m’maboma atatu omwe ntchitoyi ikugwirika. Mkulu woyang’anira ntchito ya Mpopera ku bungweli mdziko muno Dr. Bizwick Mwale anena izi m’boma la Balaka pambuyo poyendera momwe ntchitoyi ikuyendera m’bomalo. Iwo anati ntchitoyi yomwe ikugwiridwa m’maboma a Balaka, Mangochi ndi Nkhatabay ikuyenda bwino ngakhale ikukumana ndi vuto la kusowa kwa mafuta a galimoto mdziko muno ndipo ayamikira mafumu kaamba kothandizira kuti ntchitoyi iyende bwino. “Tikukumana ndi vuto la kusowa kwa mafuta a galimoto makamaka diesel komabe sikuti zatilepheretsa kugwira ntchito yathu ayi. Ntchitoyi ikuyenda bwino kwambiri ndipo kwa zaka zitatu zomwe takhala tikugwira ntchitoyi tawona kuti anthu ameen akupita mzipatala kukalembetsa matenda a malungo akuchepa komanso mankhwala a LAA afika popanga expire mzipatalamu chifukwa anthu ambiri sakupita ndi kumakapatsidwa zomwe zikusonyeza kuti Mpoperawu ukuthandiza,” anatero Dr. Mwale. Poyankhulapo Senior Chief Inkosi Chamthunya ya m’boma la Balaka yayamikira anthu a mdera lake kaamba kowonetsa chidwi pa ndondomeko ya Mpopera ya chaka chino. “M’mbuyomu anthu amanamizana kuti Mpopera ukubweretsa matenda achilendo pamene ena amati akapopera mankhwalawa ndiye kuti abambo sazilowa mnyumba koma pano anazindikira kuti nzabodza atawona ubwino omwe anthu omwe anapoperetsa mankhwala, akukumana nawo moti pano anthu akumachita kuwayitanira kuti mukamaliza kumeneko mubwerenso kuno mudzapopere chifukwa ngakhale msikidzi zikumafa,” anatero Inkosi Chamthunya. Bungwe la World Vision Malawi likugwira ntchito yopopera mnyumba za anthu mankhwala opha udzudzu woyambitsa malungo m’maboma a Mangochi, Machinga ndi Balaka ndi thandizo la ndalama kuchokera ku Global Fund.",https://www.radiomaria.mw/mpopera-ukuchepetsa-matenda-a-malungo/,"November 22, 2022",judith sonkho
Papa Wayamikira Bungwe Lina Potukula Zaumoyo Ku Africa,"Mtsogoleri wa mpingo wa Katolika pa dziko lonse Papa Francisco wayamikira bungwe lina la mpingo wa Katolika la m’dziko la Italy kaamba kodzipereka pothandiza anthu pa nkhani za umoyo ku maiko a ku Africa. Papa Francisco wayankhula izi pa mkumano wake ndi ma dotolo a bungwe la mpingo wa Katolika la m’dziko la Italy lodziwika kuti University College for Aspiring Missionary Doctors ku likulu la mpingowu ku Vatican. Iye wati bungweli likugwira ntchito yotamandika maka powonetsetsa kuti zomwe mpingo wa Katolika umaphunzitsa zidziwoneka ndi maso pothandiza anthu pa nkhani za umoyo. Papa Francisco wati ndi zomvetsa chisoni kuti amayi ambiri amamwalira pa nthawi yobereka komanso ana ambiri amamwalira kaamba kosowa chisamaliro chokwanira koma pa nthawi yomweyo maiko ena amaononga ndalama za nkhaninkhani pogula zida zoopysa za nkhondo. Pamenepa iye wayamikira bungweli ndipo walimbikitsa onse ogwira ntchito ku bungweli kuti apitirize pa ntchito yao yabwino yosamalira miyoyo ya anthu. Bungwe la University College for Aspiring Missionary Doctors adalikhazikitsa m’chaka cha 1950 ndipo likupezeka m’maiko awa Angola, Ethiopia, Mozambique, South Sudan, Sierra Leone, Tanzania ndi Uganda.",https://www.radiomaria.mw/papa-wayamikira-bungwe-lina-potukula-zaumoyo-ku-africa/,"November 22, 2022",judith sonkho
Papa Amupatsa Umzika Wa Mzinda Wa Asti Ku Italy,"Mtsogoleri wa mpingo wa Katolika pa dziko lonse Papa Francisco amupatsa ulemu wapadera wokhala mzika ya mzinda wa Asti m’dziko la Italy. Malinga ndi malipoti a Vatican Radio, Papa walandira ulemu wapaderawu lamulungu kuchokera kwa mfumu kapena kuti mayor wa mzinda wa Asti, Maurizio Rasero. Papa Francisko ndi Mayor wa mzinda wa Asti Rasero wafotokoza kuti wapereka ulemu wa paderawu kaamba ka kudzipereka kwa Papa Francisco polimbikitsa mtendere komanso ubale wabwino pakati pa anthu. Pambuyo polandira ulemu wa paderawu, Papa Francisco adakumananso ndi akuluakulu ena ogwira ntchito zosiyana-siyana mu mzindawu. Papa Francisko ndi msuwani wawo ku Asti Kenako Papa Francisco adapita ku Cathedral ya mu mzindawu kukachita Misa. Papa Francisco adali mu mzinda wa Asti wopezeka m’chigawo cha ku mpoto kwa dziko la Italy komwe mwa zina adali nawo pa chikondwerero choti msuwani wake wakwanitsa zaka 90 za kubadwa.",https://www.radiomaria.mw/papa-amupatsa-umzika-wa-mzinda-wa-asti-ku-italy/,"November 21, 2022",judith sonkho
Papa Wati Ndi Wokhudzidwa Ndi Imfa Ya Anthu Ochuluka Mdziko La Turkey,"Mtsogoleri wa mpingo wa Katolika pa dziko lonse, Papa wati ndi wa chisoni chachikulu kaamba ka anthu omwe afa komanso kuvulala ndi bomba lomwe laphulika m’dziko la Turkey. Malinga ndi malipoti a Vatican Radio, Papa wayankhula izi mu uthenga wake wopepesa kwa anthu a m’dzikolo. Uthengawu wasayinidwa ndi mlembi wa mkulu wa likulu la mpingo wa Katolika, Cardinal Pietro Parolin. Iye wati akupepesa ma banja komanso abwenzi a anthu omwe afa ndipo wati ali nao limodzi kudzera m’mapemphero pa nthawi yovutayi. Malipoti akusonyeza kuti bombali lomwe lidaphulika lamulungu lapitali nthawi ya ku masana, pa malo ena omwe anthu amachitapo ntchito za malonda mu mzinda wa Instanbul, lapha anthu 6 komanso kuvulaza anthu 81. Zadziwika kuti mayi wina yemwe ndi mzika ya dziko la Syria wagwidwa pomuganizira kuti akukhudzidwa ndi chiwembuchi. Kuwonjezera apo, anthu ena 47 agwidwanso powaganizira kuti akukhudzidwa ndi chiwembuchi. Padakali pano, palibe gulu lililonse lomwe labwera poyera ndi kunena kuti ndi lomwe lachita izi.",https://www.radiomaria.mw/papa-wati-ndi-wokhudzidwa-ndi-imfa-ya-anthu-ochuluka-mdziko-la-turkey/,"November 18, 2022",judith sonkho
Khonsolo ya Dedza Yatsekulira Chipatala cha Magomero,"Khonsolo ya boma la Dedza yati kumangidwa kwa zipatala zatsopano m’bomalo kuthandiza kuchepetsa mavuto omwe analipo okhudza za umoyo. Wapampando wa khonsoloyi khansala Francis Chimpikizo anena izi lolemba pa mwambo wopereka chipatala chaching’ono cha Magomero mdera la mfumu yaikulu Chilikumwendo m’bomalo. Iwo anati kumangidwa kwa chipatalachi kuthandiza kuchepetsa mitunda imene odwala amayenda kuti akapeze chithandizo komanso zithandizira kuchepetsa kuchuluka kwa odwala pa chipatala chachikulu cha boma la Dedza. “Tikusangalala kuti zipatala zikuchulukira chifukwa kudzadzana komwe kumachitika ku chipagtala chathu chachikulu kwachepanso,” anatero a Chimpikizo. Padakalipano chipatalachi chilibe ogwira ntchito komanso zipangizo zogwilira ntchito koma a Chimpikizo atsimikizira anthu a mderali kuti khonsoloyo yaika kale padera ndalama zokwana 15-million-kwacha zoti zithandizire pogula zipangizozi. Poyankhulapo phungu wa deralo a Auzious Chidobvu wapempha anthu a mderalo kuti apewe kuba ndi kuwononga zipangizo za chipatalachi kuti chipitilire kutumikira anthu moyenera. “Tithokoze a bwanamkubwa potilingalira kuti tilandire chipatalachi. Ndi kofunika kuti ife eni ake aku dera kuno tichisamalire chipatalachi posawononga katundu wa chipatalachi,” anatero a Chidobvu. Chipatalachi chinayamba kumangidwa m’chaka cha 2017 kudzera ku thumba la District Development Fund ndipo ndalama zoposa 110-million-kwacha ndi zomwe zagwiritsidwa ntchito pomanga chipatalachi.",https://www.radiomaria.mw/khonsolo-ya-dedza-yatsekulira-chipatala-cha-magomero/,"November 17, 2022",judith sonkho
Papa Walandira Makalata a Kazembe wa Dziko la Netherlands ku Vatican,"Mtsogoleri wa mpingo wa Katolika pa dziko lonse Papa Francisco walandira makalata a ukazembe kuchokera kwa kazembe watsopano woyimira dziko la Netherlands ku Vatican. Malinga ndi malipoti a Vatican Radio, mwambowu wachitika ku likulu la mpingo wa ku Vatican. Papa ndi kazembe watsopanoyo Awiriwa akambirana nkhani zosiyana-siyana zokomera mbali ziwirizi ndipo pambuyo pake, awiriwa adasinthana mphatso. Kenako kazembe watsopanoyu adachitanso zokambirana ndi mlembi wa mkulu wa likulu la mpingo wa Katolika, Cardinal Pietro Parolin komanso mlembi wamkulu mu ofesi yowona za ubale wa mpingo wa Katolika ndi maiko ena, Archbishop Paul Gallagher. Likulu la mpingo wa Katolika lomwe ndi dziko loyima pa lokha, lili pa ubale wa ukazembe ndi maiko 183.",https://www.radiomaria.mw/papa-walandira-makalata-a-kazembe-wa-dziko-la-netherlands-ku-vatican/,"November 17, 2022",judith sonkho
‘Anthu Pafupifupi 200 Sauzande Ali Ndi Nthenda Ya Shuga Mdziko Muno’,"Dziko la Malawi lagwirizana ndi dziko lonse pochita mwambo wokumbukira matenda a shunga (diabetes). Kuno ku Malawi, mwambowu wachitika pa 14 November, 2022 m’dera la Senior Chief Njombwa m’boma la Kasungu. Mlendo wolemekezeka pa mwambowu anali nduna ya zaumoyo mayi Khumbize Kandodo Chiponda. Chiponda: Ena amachita kubadwa nayo Poyankhula pa mwambowu, mayi Chiponda apempha anthu mdziko muno kuti agwirane manja polimbana ndi nthenda ya shunga yomwe akuti padakalipano ili mwa anthu oposa 200 sauzande a mdziko muno. “5% ya anthu mdziko muno yomwe ndi anthu pafupifupi 200 sauzande ndi omwe ali ndi nthenda ya shuga. Nthendayi sitimapatsirana koma ena amachita kubadwa nayo choncho ndi kofunika kumalimbikitsana kuti ngakhale mankhwala oyichiza palibe koma ena alipo omwe umati ukwamwa umatha kukhala ndi moyo kwa nthawi yaitali ngatinso akutsatira malangizo pa nkhani ya zakudya,” anatero mayi Chiponda. Poyankhulapo   woyimira bungwe lowona za umoyo pa dziko lonse la World Health Organization (WHO) kuno ku Malawi, Dr. Kimambo Neema Rusibamayila anayamikira dziko la Malawi kaamba kochilimika pa ntchito yolimbana ndi nthenda ya shunga. Naye president wa bungwe la anthu odwala nthenda ya shuga mdziko muno la Diabetes Association of Malawi, a Clement Mandala apempha boma kuti lichilimike popereka thandizo loyenera kwa anthu omwe ali ndi matendawa. Mwambowu omwe unachitika pa mutu woti Kupeza thandizo msanga ngati muli ndi matenda a shuga, kuti titeteze tsogolo, unachitikira pa sukulu ya Chinkhoma m’bomalo ndipo unabweretsa pamodzi anthu osiyanasiyana monga a mipingo, a ndale mafumu ndiponso ogwira ntchito za boma. Tsikuli linakhazikitsidwa ndi cholinga chofuna kulimbikitsana ndiponso kulangiza anthu momwe angapewere nthendayi.",https://www.radiomaria.mw/anthu-pafupifupi-200-sauzande-ali-ndi-nthenda-ya-shuga-mdziko-muno/,"November 16, 2022",judith sonkho
Papa Wati Anthu AKhale Okhulupirika kwa Mulungu,"Mtsogoleri wa mpingo wa Katolika pa dziko lonse Papa Francisco wati anthu akuyenera kukhala okhulupirika kwa Mulungu. Malinga ndi malipoti a Vatican Radio, Papa Francisco wayankhula izi lamulungu ku likulu la mpingo wa Katolika ku Vatican. Iye wati chimodzi mwa zizindikiro zokhala anthu okhulupirika kwa Mulungu ndiye kuyesetsa kupeza nthawi ndi kumapemphera ngakhale pomwe pali zambiri zotangwanitsa. Papa Francisco wati popemphera kawiri-kawiri akhristu amawonetsa kukhulupirika kwawo kwa Mulungu. Pamenepa iye wati chizindikiro china chosonyeza kukhala okhulupirika kwa Mulungu ndiye kuyesetsa kuchita bwino nthawi zonse maka kudzera mu kutumikira ena pogwira ntchito za chifundo ndipo nthawi zonse posawonetsa kutopa kulikonse. Pomaliza Papa Francisco wati akhristu amawonetsa kukhulupirika kwawo kwa Mulungu pokhala anthu opilira angakhale mu nyengo zovuta. Iye wamaliza ndi kupempha uneneri wa Amayi Maria kuti azithandiza akhristu kukhala anthu opilira monga Amayi Maria adawonetsa kupilira kwawo ngakhale adakumana ndi mavuto osiyana-siyana.",https://www.radiomaria.mw/papa-wati-anthu-akhale-okhulupirika-kwa-mulungu/,"November 16, 2022",judith sonkho
Radio Maria Malawi Yatsiriza Kubwenza Ngongole ya MACRA,"Radio Maria Malawi ili pa mndandanda wa wailesi zisanu ndi imodzi zomwe zakwanitsa kubwenza ngongole ya chiphaso ku bungwe loyang’anira ntchito zowulutsa mawu mdziko muno la Malawi Communications Regulatory Authority (MACRA). Malinga ndi chikalata chomwe bungwe la MACRA latulutsa lero ndipo chasayinidwa ndi mkulu wa bungweli a Daudi Suleman, Radio Maria Malawi yatsiriza kubwenza ngongole ya 15-million-kwacha yomwe inali nayo ku bungweli.  Wailesi zina zomwenso zatsiriza kubwenza ngongole zawo ndi za Radio Alinafe, Radio Tigabane, Pentecostal Life FM, Living Waters Radio komanso Blantyre Synod Radio zomwe zinapatsidwa malire pa 13 November kuti zikhale zitabwenza ndalamayi. Komabe kalatayi yati wailesi ya Calvary Family ili ndi ngongole ya ndalama zokwana 11-million-kwacha zoti ipereke pasanafike pa 21 November chaka chino. Pa 4 November chaka chino, bungwe la MACRA linawopseza wailesi zokwana zisanu ndi ziwiri kuti zitsekedwa ngati sizitsiriza kubwenza ngongole za chiphaso choyendetsera wailesizo pofika pa 13 November chaka chino.",https://www.radiomaria.mw/radio-maria-malawi-yatsiriza-kubwenza-ngongole-ya-macra/,"November 15, 2022",judith sonkho
Ogwira Ntchito Ku NRB Anjatidwa Pomuganizira Kuti Amachita Zachinyengo,"Apolisi ku mangochi amanga m’modzi mwa ogwira ntchito ku nthambi yowona za ziphaso za unzika ya National Registration Bureau (NRB) pomuganizira kuti amagwiritsa ntchito udindo wake molakwika. Mneneri wa apolisi m’bomalo Sub Inspector Amina Daudi wati mkuluyu Kizito Matambo yemwe ndi wa zaka 47 zakubadwa wamangidwa lamulungu, anthu ena lachisanu atakadandaula ku polisi kuti mkuluyu amafuna ndalama zokwana 10 sauzande kwacha kuti awapangire chiphaso cha unzika. Wanjatidwa – Matambo “Pa 11 November munthu wina anapita kukapangitsa chiphaso ndiye mkuluyu anamuuza kuti pakufunika ndalama yokwana 10 sauzande kwacha. Munthu uja ananenelera mpka ndalama ija inafika pa 6 sauzande kwacha. Kenako munthu uja anakadandaula kwa makhansala omwe anadzatidziwitsa ndipo tamumanga dzulo,” anatero mayi Daudi. Padakalipano mkuluyu akuyembekezeka kukawonekera ku bwalo la milandu komwe akayankhe mlandu wochita zachinyengo komanso ogwiritsa ntchito ofesi yake molakwika. Kumangidwa kwa mkuluyu kukudza patangopita sabata imodzi makhansala a bomalo atatseka ofesiyi ponena kuti simagwira ntchito yake moyenera. Lachiwiri sabata yatha wachiwiri kwa nduna yowona za maboma aang’ono mdziko muno mayi Halima Daudi analowelerapo pa nkhaniyi ndi kutsekulanso ofesiyi.",https://www.radiomaria.mw/ogwira-ntchito-ku-nrb-anjatidwa-pomuganizira-kuti-amachita-zachinyengo/,"November 15, 2022",judith sonkho
Papa Walangiza Ansembe Akhale Okonda Kupemphera,"Mtsogoleri wa mpingo wa Katolika pa dziko lonse Papa Francisco wati ansembe amene samapemphera ndi operewera pa utumiki wawo. Malinga ndi malipoti a Vatican Radio, Papa wayankhula izi ku likulu la mpingo ku Vatican pa mkumano wake ndi ansembe a ku Latin America omwe ntchito yawo ndi yosula asemino. Pa chifukwa ichi iye watsindika za kufunika koti asemino aziphunzitsidwa bwino za kufunika kwa mapemphero m’moyo wa wansembe. Papa Francisco wati wansembe amene samapemphera ndi osakwanira pa mlingo wa unsembe. Iye watchulapo zinthu zingapo zomwe wati ndi zofunika kwambiri. Poyamba Papa Francisco wati wansembe akuyenera kukhala pa ubale weniweni ndi Mulungu kudzera m’mapemphero ndipo wati wansembe akuyenera kukhala pa ubale wabwino ndi episkopi wake ponena kuti episkopi ndi tate wa ansembe. Mtsogoleri wa mpingo wa Katolika-yu watinso ansembe okhaokha akuyenera kumakhalitsana bwino ndipo wadzudzula khalidwe la miseche pakati pa ansembe. Potsiriza iye wati ansembe akuyenera kukhalanso pa ubale wabwino ndi akhristu awo mu ma parish osiyana-siyana. Papa Francisco watsiriza ndi kulangiza ansembewa omwe ntchito yawo ndi kusula a semino kuti apewe kukakamira zinthu zomwe sizingathandize a semino m’moyo wawo wa mtsogolo ngati ansembe ponena kuti zilipo zinthu zina zomwe zaka za m’mbuyomu zidali zothandiza koma masiku ano zinthu zomwezo ndi zokanika kaamba koti zinthu tsopano zidasintha.",https://www.radiomaria.mw/papa-walangiza-ansembe-akhale-okonda-kupemphera/,"November 15, 2022",judith sonkho
PIL Yabweretsa Ma Lita 1 Million A Dizilo,"Mafuta a galimoto a mtundu wa dizilo okwanira ma lita 1 million afika mdziko muno kudzera pa sitima ya pa njanji mu mzinda wa Blantyre. Potsikimiza za nkhaniyi, mkulu wa bungwe logula mafuta a galimoto kuchokera ku maiko akunja la Petroleum Importers Limited (PIL) a Martin Msimuko ati mafuta ena ochuluka ali mu njira kubwera mdziko muno. Sitima yomwe yabweretsa mafutawo Iye wati bungwe lawo lagulanso mafuta a petrol omwe akhale akulowa mdziko muno masiku akudzawa. “Ndizoona diesel ameneyu tamutenga ku Nacala komanso sabata yathayi tabweretsa 1.9 million litres diesel ndi ena 1 million a petro. Tikuyembekezera kuti tibweretsanso ena okwana 4 million azibwera masabata akudzawa,” anatero a Msimuko. Mafuta a galimoto makamaka a mtundu wa petrol akhala akusowa zomwe zachititsa kuti mitengo ya zinthu zosiyanasiyana ikwere. Kusowa kwa mafutaku, mwa zina akuti kwadza potsatira kusowa kwa ndalama za kunja.",https://www.radiomaria.mw/pil-yabweretsa-ma-lita-1-million-a-dizilo/,"November 14, 2022",judith sonkho
Dayosizi ya Mangochi Ikondwelera Kuti Yakwanitsa Zaka 50 Chaka Cha Mawa,"Dayosizi ya Mangochi yati chaka cha mawa ikhala ikukondwelera kuti yakwanitsa zaka 50 chiyikhazikitsireni. Mlembi wa zautumiki mu dayosiziyo bambo Medrick Mlava ati mwambo waukulu wotsekulira chakachi uchitika pa 10 December chaka chino ku Mangochi Cathedral mu dayosiziyo komwenso adzalengeze tsiku lenileni lomwe chakachi chidzachitike mchaka cha 2023. Bambo Mlava: Tikhalanso ndi maulendo aku malo oyenera osiyanasiyana Iwo ati chakachi chikondweleredwa pa mutu woti; Zaka 50 za dayosizi ya Mangochi, kuzamitsa moyo wa uzimu, utumiki ndi kudzidalira; ndipo komiti yapadera yoyendetsa chakachi yakhazikitsidwa kale yomwe ikutsogoleredwa ndi Vicar General wa dayosiziyo bambo Davie Mambo. “Ndi zoonadi kuno ku dayosizi ya Mangochi chaka cha mawa tidzakhala ndi chikondwelero chimenechi ndipo aepiskopi athu Ambuye Montfort Stima alemba kalata yofotokozera bwino za nkhani imeneyi. Iwo asankha a Vicar General athu bambo Mambo kuti akhale wapampando wa chaka chimenechi,” anatero bambo Mlava. Iwo ati mkatikati mwa chakachi, mukhala zochitika zosiyanasiyana zokonzekeretsa akhristu za chikondwelerochi ndipo apempha akhristu kuti achulutse mapemphero kuti chakachi chidzayende bwino. “Tikhala ndi ma jubilee osiyanasiyana monga jubilee ya achinyamata, a mabanja, amayi, ovutika ndi ma jubilee ena. Tikhala ndi maulendo aku malo oyenera osiyanasiyana mu dayosizi yathu yomwe ino, kunja kwa dayosizi ngakhalenso kunja kwa dziko lino,” anatero bambo Mlava. Bambo Mlava ati episkopi wa dayosiziyo, ambuye Montfort Stima agwiritsanso ntchito chikondwelerochi pofuna kumva kuchokera kwa akhristu momwe akufunira kuti mpingo udziyendera komanso kudziwa chiwerengero cha akhristu mu dayosiziyo powerenga m’modzi modzi zomwe zithandizire kudziwa ngati dayosiziyo ikukula kapena ayi.",https://www.radiomaria.mw/dayosizi-ya-mangochi-ikondwelera-kuti-yakwanitsa-zaka-50-chaka-cha-mawa/,"November 13, 2022",judith sonkho
Bambo Wina Wafa Akukumba Golide ku Ntcheu,"Bambo wina wa zaka 64 zakubadwa wa m’boma la Ntcheu, wamwalira chipupa cha dzenje limene amakumba chitamugwera. Mneneri wa apolisi m’bomalo Rabecca Ndiwate wati bamboyu wamwalira ku mtsinje wa Likudzi, komwe amakasaka miyala yamtengo wapatali ya golide. Iwo ati izi zachitika m’mudzi mwa Banda mfumu yaikulu Tsikulamowa m’bomalo. “Bamboyu ndi Haswell Yona ndipo patsikuli anapita ku mtsinje wa Likudzi kukakumba golide koma ali mkati mokumba dzenjelo linagumuka. Anthu anakadziwitsa apolisi yathu pa Senzani ndipo achipatala cha Manjawira atapita ndi kuyeza thupilo, anapeza kuti amwalira kaamba kobanika,” anatero mayi Ndiwate. Padakalipano apolisiwa apempha anthu m’bomalo kuti apewe m’chitidwe oyika miyoyo yawo pa chiwopsezo.",https://www.radiomaria.mw/bambo-wina-wafa-akukumba-golide-ku-ntcheu/,"November 12, 2022",judith sonkho
Papa Wadalitsa Chifanizo Cha Munthu Wovutika,"Mtsogoleri wa mpingo wa Katolika pa dziko lonse Papa Francisco wadalitsa chifanizo chosema chomwe chizikumbutsa anthu mavuto omwe anthu omwe alibe nyumba yokhalamo amakumana nawo. Malinga ndi malipoti a Vatican Radio, mwambowu wachitika lachitatu ku likulu la mpingo wa Katolika ku Vatican. Chifanizo cha munthu osauka chomwe Papa wadalitsa Mwambowu wachitika pano pomwe mpingo wa Katolika pa dziko lonse ukukonzekera tsiku loganizira ndi kupempherera anthu osauka lomwe ndi lamulungu likudzali pa 13 November lomwenso ndi lamulungu la 33 pa chaka mu mpingo. Chifanizochi, sculpture m’chingerezi chapangidwa ndi Timothy Schmalz wa m’dziko la Canada ndipo  chikuwonetsa munthu wosowa malo okhala yemwe wagona ndi kufunda bulangete pa malo osatetezeka komanso bulangetelo likukokedwa ndi mbalame. Cholinga china cha chifanizochi ndi kuti anthu akadziwa mavuto a anthu osowa pokhala azichitapo kanthu pochepetsa mavutowo monga kuwapezera anthuwo malo okhala. Papa Francisco ndi yemwe adakhazikitsa tsiku loganizira anthu osauka m’chaka cha 2016 kudzera mu kalata yake yotchedwa Misericordia et Misera, Mercy and Misery yomwe idali yokondwelera kutha kwa Chaka cha Chifundo cha Mulungu, Extraordinary Jubilee Year of Mercy.",https://www.radiomaria.mw/papa-wadalitsa-chifanizo-cha-munthu-wovutika/,"November 11, 2022",judith sonkho
Bungwe La Light to Care Lamanga Chipinda Cha Anthu Odwala Mwa Kayakaya Pa Chipatala Cha Kasungu,"Mkulu wa zaumoyo m’boma la Kasungu, Dr. Emmanuel Golombe wayamikira ntchito yomwe bungwe la Light to Care Malawi yagwira pomanga chipinda cha anthu odwala mwakayakaya pa chipatala cha Kasungu. Iwo amayankhula izi lachitatu pa chipatalachi pomwe bungweli limapereka chipinda cha High Dependent Unit chomwe chamangidwa pa chipatalachi. Dr. Golombe anati chipinda chimenechi ndi chofunika kwambiri popeza kuti odwalika mwakayakaya onse adzigonekedwa pa chipatalachi. “Chipatala cha Kasungu ndi chipatala cha pakanthawi ndithu chomwe chinatsekulidwa ndi mtsogoleri wakale wa dziko lino malemu Dr. Hastings Kamuzu Banda m’chaka cha 1967 koma chitsekulireni nthawi imeneyo chipatalachi chinalibe malo ngati amenewa,” anatero Dr. Golombe. Poyankhulapo Dr. Annie Phoya yemwe ndi wapampando wa board ya bungwe la Light to Care Malawi anati ndi okondwa powona kuti ntchitoyi yatha ndipo izi zikutanthauza kuti anthu odwalika tsopano adzigonekedwa mu chipindachi. “Tachita izi powona momwe nthenda ya Coronavirus inazunzira anthu a m’boma lino omwe amasowa powagoneka akakhala kuti akudikira thandizo la mankhwala. Izi zimachititsa kuti odwalawa aziwatumiza ku Kamuzu Central Hospital mu mzinda wa Lilongwe komwe ambiri mwai wo amafera mu njira asanafike,” anatero Dr. Phoya. A Phoya anati bungwe lawo lagwiritsa ntchito ndalama zokwana 100,000 US Dollars pa ntchitoyi ndipo ati ndalamazi zagwiritsidwa ntchito pophunzitsira anthu oti adzigwira ntchito m’chipindachi, kukonzera malo osungiramo Oxygen, kugulira zida zipangizo za oxygen, mabedi ndinso kukonzera mazenela a malowa. Dr. Phoya ati maboma asanu omwe ndi Rumphi, Kasungu, Salima, Mangochi ndi Mulanje ndi omwe apindula ndi thandizoli.",https://www.radiomaria.mw/bungwe-la-light-to-care-lamanga-chipinda-cha-anthu-odwala-mwa-kayakaya-pa-chipatala-cha-kasungu/,"November 11, 2022",judith sonkho
"Anthu Asanu Anjatidwa Kaamba Koba, Kuwononga Katundu Wa Eni","Apolisi m’boma la Dowa akusunga m’chitolokosi chawo anthu asanu kaamba kowaganizira kuti aba ndi kuwononga katundu wosiyanasiyana m’nyumba ya mayi wina yemwe akumuganizira kuti anapha mwana wake masiku apitawa. Wofalitsa nkhani za apolisi m’bomalo Sub Inspector Gladson M’bumpha wati anthuwa agwidwa usiku wa p a9 November 2022 pa chipikisheni chomwe apolisi anachita m’mudzi mwa Mikolo m’dera la mfumu yaikulu Msakambewa m’bomalo. Izi zachitika potsatira chipolowe chomwe chinachitika m’mudziwu pa 4 November chaka chino pomwe anthu ena anagumula nyumba ziwiri potsatira imfa ya mwana wa zaka ziwiri yemwe akuganiziridwa kuti anaphedwa ndi mayi wake. Oganiziridwawa ndi Daniel Alfred wa zaka 22, Christopher Chipeta wa zaka 20, Joseph Alfred wa zaka 20, Alfred Labson Kamazinje wa zaka 19 ndi Khalidwe Raphael wa zaka 35; onsewa a m’mudzi mwa Mikolo m’dera la mfumu yaikulu Msakambewa m’bomalo. Pakadali pano anthuwa ali m’manja mwa apolisi kudikira kuti akawonekera ku bwalo la milandu komwe akayankhe mlanduwu.",https://www.radiomaria.mw/anthu-asanu-anjatidwa-kaamba-koba-kuwononga-katundu-wa-eni/,"November 11, 2022",judith sonkho
Papa Wati Ndi Wokhudzidwa Ndi Imfa Ya Mkulu Wa Mpingo Wa Orthodox ku Cyprus,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi imfa ya Archbishop wa mpingo wa Orthodox m’dziko la Cyprus, Archbishop Chrysostomos wachiwiri . Malinga ndi malipoti a Vatican Radio, Papa wayankhula izi lero ku likulu la mpingo ku Vatican. Papa Francisko ndi Archbishop Chrysostomos wachiwiri  Iye wati ndi wa chisoni chachikulu kaamba ka imfayi makamaka pokumbukira kuti Archbishop’ yu adali munthu wokonda mtendere komanso yemwe adali kulimbikitsa kukambirana ngati njira yofuna kuthetsa kusamvana kulikonse pakati pa anthu. Papa Francisco wati Archbishop Chrysostomos wachiwiri adali munthu wa masomphenya ndipo wati akukumbukira bwino za mkumano wawo m’dziko la Cyprus mwezi wa December chaka chatha pomwe iye adakacheza m’dzikolo. Iye wati akukumbukiranso kuti Archbishop’yu adali nawo pa mwambo wa maliro a Papa Yohane Paulo Wachiwiri ku Vatican komanso pa mwambo womukhazika Papa Benedicto wa 16 pa mpando wa u Papa m’chaka cha 2005. Archbishop Chrysostomos wachiwiri, yemwe adali mkulu wa mpingo wa Orthodox m’dziko la Cyprus wamwalira ndi nthenda ya cancer lolemba sabata ino pa 7 November ali ndi zaka 81.",https://www.radiomaria.mw/papa-wati-ndi-wokhudzidwa-ndi-imfa-ya-mkulu-wa-mpingo-wa-orthodox-ku-cyprus/,"November 10, 2022",judith sonkho
Ambuye Stima Alangiza Atsikana Apewe Kutenga Pathupi Adakali Achichepere,"Episkopi wa dayosizi ya Mangochi, Ambuye Montfort Stima alimbikitsa atsikana mdziko muno kuti apewe kutenga pathupi adakali achichepere. Ambuye Stima anena izi lachiwiri ku Mangochi pa mwambo omwe wailesi ya kanena ya mpingo wa Katolika ya Luntha mogwirizana ndi mabungwe ena inakonza pofuna kulimbikitsa maphunziro a atsikana ndi kuthetsa nkhanza zosiyanasiyana zomwe amayi amakumana nazo. Ambuye Stima: Asathamangire zinthu za m’banja Iwo anati ndi kofunika kuti atsikana asathamangire kulowa m’banja koma kulimbikira pa maphunziro kuti adzakhale mzika zodalirika za mdziko muno. “Tikuyenera kuwaphunzitsa ana athu kuti adikire kaye asathamangire zinthu za m’banja. Zimene zija ndi za akuluakulu ndiye iwonso adikire akafika zaka 18 kupita kutsogolo chifukwa akapanda kudikira ndi mmene akumapezeka atenga mimba adakali ana,” anatero Ambuye Stima. Iwo anadzudzula zikhalidwe zina za anthu zomwe akuti zikuthandizira kuti ana adzitenga pathupi adakali achichepere. “Akapita ku chinamwali amakawaphunzitsa zinthu zoyipa zoti asamaope amuna ndi zina. Ife nafenso ngati mpingo tili ndi mabuku athu ndipo timawauza atsatire zomwe tikuwaphunzitsa chifukwa akatsatira zachikunjazo ziwapezetsa mavuto,” anapitiriza motero Ambuye Stima. Poyankhulapo pa nkhaniyi nduna yowona za kusasiyana pakati pa amayi ndi abambo, chitukuko cha m’madera komanso chisamaliro cha wathu, mayi Patricia Kaliati ati ndi kofunika kugwirana manja pothetsa m’chitidwewu omwe akuti unakhazikika pakati pa anthu mdziko muno.",https://www.radiomaria.mw/ambuye-stima-alangiza-atsikana-apewe-kutenga-pathupi-adakali-achichepere/,"November 9, 2022",judith sonkho
Ofesi ya NRB ku Mangochi Yatsekulidwa,"Wachiwiri kwa nduna yowona za maboma aang’ono mdziko muno mayi Halima Daudi, atsekula ofesi ya nthambi yowona za ziphaso za unzika ya National Registration Bureau (NRB) ya m’boma la Mangochi yomwe makhansala a m’bomalo anatseka lachitatu sabata yatha pa nkhani zokhudza kusayenda bwino kwa ntchito za ofesiyi. Poyankhula pa nthawi yomwe amatsekula ofesiyi, mayi Daudi auza ogwira ntchito ku nthambiyi kuti ziphaso zonse zomwe zili mu ofesiyi zikhale zitaperekedwa kwa eni ake pofika mawa. Nduna itangotsekula kumene ofesiyo Iwo awopseza kuti ogwira ntchito ku nthambiyi amene apezeke akuchita chinyengo pofuna kupangira munthu chiphaso cha unzika, adzamangidwa. “Pano pamamvekanso nkhani zokhudza katangale kuti ogwira ntchito akumakakamiza anthu kuti awapatse ndalama ngati akufuna kuti ajambulitse kapena atenge chiphaso chawo cha unzika ndiye ndawachenjeza kuti aliyense amene atapezeke akupanga zimenezo apolisi agwira ntchito. Iwowa aalembedwa ntchito ndipo timawalipira ndalama choncho palibe chifukwa choti azifunanso ndalama kuchokera kwa anthu,” anatero mayi Daudi. Mayi Daudi (avala cha chikasu) kuyankhula kwa ogwira ntchito atangotsekula kumene ofesiyo Poyankhulapo wachiwiri kwa wapampando wa khonsolo ya boma la Mangochi, khansala Hassan Chikuta wati ndi okondwa kuti zomwe amafuna zatheka ndipo akuyembekezera kusintha kuchoka ku nthambiyi. Ndunayi inali limodzi ndi mlangizi wa president pa nkhani za mafumu a Moses Kumkuyu komanso wachiwiri kwa mlangizi wa president pa nkhani za chipembedzo Sheikh Hashim Abasi. Padakalipano malipoti akusonyeza kuti yemwe anali mkulu wa nthambi ya NRB m’bomalo wachotsedwa pa malowa ndipo adzikagwira ntchito ku Machinga.",https://www.radiomaria.mw/ofesi-ya-nrb-ku-mangochi-yatsekulidwa/,"November 9, 2022",judith sonkho
Polisi ya Bvumbwe Yatsekulidwanso,"Nthambi ya polisi yatsekulanso polisi ya Bvumbwe m’boma la Thyolo. Poyankhula potsekulanso polisiyi, mkulu wa apolisi m’chigawo chakum’mwera chakum’mawa kwa dziko lino Commissioner Richard Luhanga, wapempha apolisi omwe adzigwira ntchito pa malowa kuti adzigwira ntchito yawo motsata malamulo kuti apewe mavuto ngati omwe anawonongetsa polisiyi m’mbuyomu. A Luhanga kusayinira mgwirizano  potsekulira polisiyo Polisi ya Bvumbwe inatsekedwa m’mwezi wa January chaka chino potsatira mpungwepungwe omwe unadza munthu wina atafa ali m’manja mwa apolisi ndipo mpungwepungwewu ndi omwe unachititsa kuti polisiyi itenthedwe ndipo anthu awiri anaphedwa. “Polisi ya Bvumbwe imatumikira dera lalikulu kwambiri imakafika ku Mapelera ku East Bank mbali inayi malire ndi Limbe kwinaku kukafika mpaka ku Ndata. Choncho dera lonseli linali pa mavuto aakulu chifukwa cha kusowa kwa polisi imeneyi,” anatero Commissioner Luhanga. Poyankhulapo mfumu yaikulu ya derali, Inkosi Bvumbwe yati yayika ndondomeko zapadera zothandiza anthu kumvetsa kufunika kwa polisi komanso kutsata malamulo pomwe akufuna chilungamo kudzera ku polisi. “Pa nthawi imene tinalibe polisi kuno, anthu angapo aphedwa, katundu wa anthu kubedwa ndiye tatengerapo phunziro,” inatero Inkosi Bvumbwe.",https://www.radiomaria.mw/polisi-ya-bvumbwe-yatsekulidwanso/,"November 9, 2022",judith sonkho
Papa Wapempha Mapemphero Apadera Opemphelera Ana Ovutika,"Mtsogoleri wa mpingo wa Katolika pa dziko lonse Papa Francisco wapempha mapemphero opempherera ana onse omwe akuvutika mu njira zosiyana-siyana pa dziko lonse la pansi. Malinga ndi malipoti a Vatican Radio, Papa Francisco wapereka pempholi posinkhasinkha cholinga cha mapemphero ake mwezi uno wa November. Papa kupemphelera mwana Iye wati ndi udindo wa munthu aliyense kutengapo gawo pa kusamalira ana onse osowa chisamaliro. Papa Francisco wati pali ana a nkhaninkhani omwe akukakamizidwa kusanduka a kapolo kaamba kosalabadiridwa. Iye wati chinthu chomwe anthu akuyenera kumakumbukira ndi chakuti iwonso ndi ana a Mulungu ndipo olengedwa mu chifaniziro cha Mulungu. “Ana omwe salabadiridwa, omwe saapita ku sukulu, omwe salandira chisamaliro cha ku chipatala, ana osowa chisamaliro cha makolo amawonetsa poyera kulephera kwa anthu onse achikulire powasamalira ndipo kulira kwawo kumamveka kwa Mulungu,” anatero Papa Francisko. Iye wati kudzera mu chikondi chomwe ana angawonetseredwe, kudzakhala kosavuta kuti anawa azindikire kuti Mulungu ndi chikondi ndipo kuti amawakonda. Malinga ndi bungwe la UNICEF, ana pafupifupi 1 billion ali mu mavuto osiyana-siyana osowa maphunziro, chisamaliro cha ku chipatala, malo okhala, chakudya, madzi a ukhondo ndi zina. Bungweli lati ana pafupifupi 153 million ndi amasiye.",https://www.radiomaria.mw/papa-wapempha-mapemphero-apadera-opemphelera-ana-ovutika/,"November 8, 2022",judith sonkho
Boma Lati Likhwimitsa Chitetezo M’malo Osungira Nyama Zakutchire,"Unduna wa zokopa alendo, chikhalidwe ndi nyama zakutchire wati ukhwimitsa chitetezo mmalo osungira nyama za kutchire pofuna kuti nyamazi zitetezeke. Wachiwiri kwa mkulu wa nthambi yowona za chilengedwe ku undunawu a Davis Kalima anena izi lachisanu ku Liwonde m’boma la Machinga pambuyo pa maphunziro a alenje a boma okwana 30 a m’malo osungira nyama zakutchire a Liwonde, Majete ndi Nkhotakota. Iwo ati undunawu upitiriza kuphunzitsa komanso kulemba ntchito alenje ochuluka kuti nyama za mu nkhalangozi zitetezeke. “Tili ndi mapulani oti tilembenso ntchito anthu ena okwana 100 oti adzikapereka chitetezo mu nkhalango zitatu zimenezi za Majete, Liwonde ndi Nkhotakota. Tikufuna kuti nyama zitetezeke,” anatero a Kalima. Poyankhulapo mkulu woyimira bungwe la African Parks lomwe limayang’anira nkhalangozi, a Samuel Kamoto ati bungwe lawo ndi lodzipereka potukula ntchito zoteteza nyama zachilengedwe. “Tinapanga invest ndalama zoposa 20 billion dollars mu ntchito imeneyi yoteteza nyama zakutchire ndipo ife tipitiriza kutero chifukwa zimenezi ndi zomwe zimakopa alendo pambuyo pake dziko limapeza ndalama za kunja,” anatero a Kamoto.",https://www.radiomaria.mw/boma-lati-likhwimitsa-chitetezo-mmalo-osungira-nyama-zakutchire/,"November 7, 2022",judith sonkho
Bungwe la GIZ Lalimbikitsa Boma Liyike Chidwi Pa Magetsi A Mphamvu Ya Dzuwa,"Bungwe la mdziko la Germany la GIZ lalangiza boma kuti liyike chidwi chake pa ntchito yopanga magetsi kuchokera ku mphamvu ya dzuwa. Mkulu wa bungweli mdziko muno Alan Walsch wanena izi lachinayi pa chipatala cha Kadango mdera la mfumu yaikulu Namabvi m’boma la Mangochi pa mwambo wopereka zipangizo za magetsi a mphamvu ya dzuwa omwe bungweli layika pa chipatalacho ndi malo ena asanu ndi awiri. Walsch: Kuno ku Malawi kumakhala dzuwa lochuluka kwambiri Iye wati dziko la Malawi limakhala ndi dzuwa lochuluka lomwe litha kugwiritsidwa ntchito popangira magetsi mosayembekezera magetsi a bungwe la ESCOM omwe padakalipano ndi osadalirika. “Kuno ku Malawi kumakhala dzuwa lochuluka kwambiri kusiyanitsa ndi mayiko ena komwe dzuwa ndi losowa ndipo kuti tipange zimenezi sizingatheke. Tikuyenera tsopano ngati dziko, tilimbikitse za magetsi amenewa chifukwa ndi odalirika kwambiri,” anatero a Walsch. Poyankhulapo mkulu owona za madyedwe abwino ku khonsolo ya boma la Mangochi, a Charles Lomoni omwe anayimira bwanamkubwa wa bomali pa mwambowo, anayamikira bungwe la GIZ kaamba kobweretsa chitukukochi pa chipatalachi ponena kuti zithandizira kukweza ntchito za umoyo m’bomalo. “Ndife okondwa kwambiri chifukwa cha chitukuko chimenechi. Izi ndi zinthu zimene zili zosowa ndithu ndipo tikuwapempha kuti apitirize kutithaniza ife a m’boma lino la Mangochi. Koma tipemphe ogwira ntchito pano komanso anthu ozungulira chipatala chimenechi kuti akhale ndi umwini posamalira zinthu zimenezi,” anatero a Lomoni. Lomoni ndi Gondwe (kumanzere) kulandira katunduyo kuchokera kwa Walsch ndi ena Mkulu woyendetsa chipatala cha Kadango mayi Emma Gondwe anati kubwera kwa magetsi ochokera ku mphamvu ya dzuwa-wa kwathandiza kuti uchembere uyambe kuyenda bwino pa chipatalacho kusiyana ndi m’mbuyomu komanso kuti kwapereka chilimbikitso kwa ogwira ntchito pa malowa. “M’mbuyomu timawuza amayi oyembekezera kuti akamabwera kudzachira adzitenga torch kapena kandulo koma padakalipano imeneyo ndi mbiri yakale chifukwa pano ngakhale magetsi a ESCOM azime, ife timakhala tili m’magetsi chifukwa cha solar imeneyi ndipo pano tasiya kudalira magetsi a ESCOM chifukwa mayunitsi tinagula kalekale pano tikumagwiritsa ntchito solar yomweyi,” anatero mayi Gondwe. Chipatala cha Kadango chimathandiza anthu oposa 15,895 ndipo padakalipano kutsatira kubwera kwa magetsi a mphamvu ya dzuwa-wa, chipatalachi chikumalandira amayi oposa 50 omwe akumazachilira pa chipatalacho mwezi uliwonse. Bungwe la GIZ kudzera mu project yotchedwa Energising Development (EnDev) ndi thandizo lochoka ku dziko la Iceland layika makina a magetsi ochokera ku mphamvu za dzuwa omwe mphamvu yake ndi 40Kwh, m’malo asanu ndi atatu m’boma la Mangochi omwe ndi sukulu zinayi komanso zipatala zinayi.",https://www.radiomaria.mw/bungwe-la-giz-lalimbikitsa-boma-liyike-chidwi-pa-magetsi-a-mphamvu-ya-dzuwa/,"November 5, 2022",judith sonkho
Mafumu ku Machinga Akana Ndondomeko Yothandiza Anthu Omwe Akhudzidwa Ndi Njala,"Mafumu a m’boma la Machinga akana ndondomeko ya nthambi ya boma yowona ngozi zogwa mwadzidzidzi yofuna kupereka chimanga kwa mabanja omwe akhudzidwa ndi kusowa kwa chakudya m’bomalo. M’modzi mwa mafumuwa Senior Chief Nyambi yati mafumuwa sakugwirizana ndi chiwerengero cha anthu omwe akuyenera kulandira thandizoli kaamba koti ndi chochepa kwambiri kuyerekeza ndi anthu omwe akuvutika ndi njala m’bomalo. Mafumuwa akana izi pa mkumano omwe nthambi ya DoDMA inakonzera mafumu, makhansala komanso aphungu akunyumba ya malamulo a m’bomalo ndi cholinga chowafotokozera za ndondomekoyi. Iwo ati akufuna kuti nthambiyi ikhalenso pansi ndi kuwonjezera chiwerengero cha anthu omwe akuyembekezera kulandira thandizo la chakudyachi. “Tikayerekeza ndi anthu omwe akuvutika ndi njala m’boma lino la Machinga, nambala yomwe aperekayo yachepa kwambiri. Chaka chatha kuno ambiri sanakolore chifukwa mvula sinabwere bwino. Madera ambiri anthu alibe chakudya,” inatero Senior Chief Nyambi. Poyankhulapo m’modzi mwa akuluakulu ku nthambi yowona za ngozi zogwa mwadzidzidzi omwe anakapereka ndondomekoyi ku machinga a Ephord Kachigwada anati akhala pansi ndi akuluakulu a khonsoloyo lolemba likudzali kuti akambiranenso za nkhaniyi.",https://www.radiomaria.mw/mafumu-ku-machinga-akana-ndondomeko-yothandiza-anthu-omwe-akhudzidwa-ndi-njala/,"November 5, 2022",judith sonkho
Papa Wadzudzula Mchitidwe Wopha Anthu Omwe Apha Anthu Anzawo,"Mtsogoleri wa mpingo wa Katolika pa dziko lonse, Papa Francisco wati m’chitidwe wopha ena kaamba koti adapha anzawo kapena chifukwa choti apalamula milandu ikuluikulu, ndi m’chitidwe woyipa ndipo ukuyenera kuthetsedwa. Malinga ndi malipoti a Vatican Radio, Papa wayankhula izi dzulo m’dziko la Bahrain pa tsiku loyamba la ulendo wake wa masiku anayi wocheza m’dzikolo pamene anachita mkumano ndi atsogoleri a ndale a dzikolo, atsogoleri a mabungwe omwe si a boma komanso akazembe oyimira maiko awo m’dziko la Bahrain. Papa kuyankhula kwa akuluakulu a dziko la Bahrain Iye wati m’chitidwewu ndi woyipa ndipo ukuyenera kuthetsedwa ponena kuti Mulungu ndi amene amapereka mphatso ya moyo ndipo kuti ndi Mulungu mwini wake yekhayo amenenso ali ndi mphamvu yotenga moyowo. Iye watsindika za kufunika kulolerana, kulemekezana, komanso za kufunika kwa ufulu wa chipembedzo. Papa Francisco wati ali m’dzikolo ndi cholinga chofuna kulalikira za kufunika kwa mtendere. Mwazina, Papa Francisco akhala nawo pa msonkhano wolimbikitsa ubale wabwino pakati pa anthu, Bahrain Forum for Dialogue: East and West for Human Coexistence ndipo kenako achita mkumano ndi akuluakulu a chipembedzo cha chisilamu.",https://www.radiomaria.mw/papa-wadzudzula-mchitidwe-wopha-anthu-omwe-apha-anthu-anzawo/,"November 5, 2022",judith sonkho
Anthu 450 Akudwala Kolera Pa Chipatala Cha Koche ku Mangochi,"Chipatala cha mpingo wa Katolika cha Koche m’boma la Mangochi, chadandaula kaamba ka kuchuluka kwa anthu omwe akugonekedwa pa chipatalacho kaamba ka nthenda ya Kolera. Yemwe akugwirizira udindo wa mkulu woyendetsa chipatalachi, Sister Cecilia Namuthuwa ati padakalipano chipatalachi chili ndi anthu okwana 450 omwe agonekedwa kaamba ka nthendayi zomwe ati zikusokoneza magwiridwe ntchito a chipatalachi. Ena mwa odwala kulandira thandizo pa chipatalacho pansi pa mtengo Iwo ati padakalipano anthuwa akuthandiziridwa pansi pa mitengo kaamba koti malo osamalira anthuwa ndi ochepa ndipo apempha magulu osiyanasiyana kuti athandize chipatalachi ndi mabedi komanso ma tent kuphatikizapo ogwira ntchito okwanira kuti akwanitse kulimbana ndi mliriwu.  “Dzulo lokha usiku talandira anthu oposa 30 amene tawagoneka ndipo m’modzi wamwalira usikuwu. Zikutivuta kwambiri chifukwa ogwira ntchito ndi ochepa ndiye kuti omwewo athandize odwala matenda a nthawi zonse, omwewo athandize odwala Kolera sizikutheka bwino bwino. Odwalawa panopa akungogona pa mchenga chifukwa tilibe ma tent, ma drip tikungokoleka pa mitengo ndipo ena angogwirizira drip m’manja mwawo chifukwa tilibe ma drip stand. Anthu atatithandiza ndi ma drip stand, ma tent komanso ogwira ntchito ena ndikukhulupilira kuti titha kuyesetsa kulimbana nthendayi,” anatero Sister Namuthuwa. Poyankhulapo pa nkhaniyi, bambo mfumu a Parishi ya Koche, bambo Paul Rappozo omwe anapita kukapemphelera odwala pa chipatalachi, alangiza anthu mdziko muno kuti azitsatira ndondomeko zopewera nthendayi ndipo alimbikitsa odwalawa kuti asataye mtima. Bambo Rappozo kudalitsa malo omwe odwala Kolera akulandilira thandizo la mankhwala pa chipatala cha Koche “Tikudziwa kuti palibenso kwina komwe tingathawire. Ndi Yesu yekha amene angatithandize ndipo ife tili ndi chikhulupiliro kuti Ambuye alowelerapo ndi kuchiza anthu amenewa amene akhudzidwa ndi mliriwu komanso kupereka mphamvu zochuluka kwa ogwira ntchito pano,” anatero bambo Rappozo. Anthu okwana asanu ndi anayi ndi omwe afa ndi nthendayi pa chipatalacho kuchokera pa 19 October pomwe panagonekedwa anthu atatu oyamba kaamba ka nthendayi.",https://www.radiomaria.mw/anthu-450-akudwala-kolera-pa-chipatala-cha-koche-ku-mangochi/,"November 4, 2022",judith sonkho
Anjatidwa Atapezeka Ndi Matumba 6 A Chamba M’boma La Nkhotakota,"Apolisi m’boma la Nkhotakota akusunga m’chitokosi mnyamata wa zaka 21 kaamba komuganizira kuti wapezeka ndi matumba a chamba popanda chiphaso chomuvomereza kutero. Ali ndi matumba ake a chamba Wofalitsa nkhani za apolisi m’bomalo Sergeant Paul Malimwe wati pa 31 October chaka chino, apolisi anatsinidwa khutu ndi anthu akufuna kwabwino kuti mkuluyu Sean Ali wanyamula matumba a chamba pogwiritsa ntchito galimoto ya mtundu wa Scania truck nambala yake BX 9229 yomwe imachokera ku Dwangwa kulowera ku salima mu nsewu waukulu wa M5. Apolisi atachita kalondolondo, anagwira galimotolo ndipo atachita chipikisheni anapeza matumba asanu ndi imodzi ndiponso majumbo 19 a chamba. Atamufunsa iye anati ali ndi chiphaso chovomerezeka chochitira malondawa koma atamupempha kuti atulutse zikalatazo mkuluyu analephera kutulutsa zomwe zinachititsa kuti amumange. Pakadali pano woganiziridwayu ali m’manja mwa apolisi kudikira kuti akawonekere ku bwalo la milandu komwe akayankhe mlandu wopezeka ndi chamba popanda chilorezo. Sean Ali amachokera m’mudzi mwa Kawawa mdera la mfumu yaikulu Chitera m’boma la Chiradzulu.",https://www.radiomaria.mw/anjatidwa-atapezeka-ndi-matumba-6-a-chamba-mboma-la-nkhotakota/,"November 2, 2022",Izahaki Mwacha
Amuna Awiri Adzipha Pozikhweza M’boma la Nkhatabay,"Abambo awiri adzipha podzikhweza ku Chintheche m’boma la Nkhatabay. Malinga ndi wofalitsa nkhani za apolisi m’bomalo, Sergeant Kondwani James, malemuwa ndi a Thom Mphande a zaka 69 komanso a ndi a Andrew Siame a zaka 45 zakubadwa. Mneneri wa apolisiyu wati a Thom Mphande adzipha podzimangilira kaamba koti amakanganirana malo ndi achibale awo pomwe a Siame adzipha kaamba kakusagwirizana pakati pa iwo ndi mkazi wawo. apolice mbomali alangiza Anthu kuti apewe kuchotsa moyo wawo pakakhala kusamvana pakati pawo. Matupi a anthuwa anatengeredwa ku chipatala cha Chintheche komwe zatsimikizika kuti anthuwa afa kaamba kobanika ndi chingwe. Pamenepa apolisi m’bomalo alangiza anthu kuti akafunse maganizo ku malo osiyanasiyana ngati akumana ndi mavuto osiyanasiyana osati kudzipha. A Mphande anali ochokera m’mudzi mwa Mpalawezi m’dera la mfumu yaikulu Malanda m’boma la Nkhatabay ndipo a Andrew Siame anali ochokera a m’mudzi mwa Muyepa mfumu yaikulu Kanyenda m’boma la Nkhotakota",https://www.radiomaria.mw/amuna-awiri-adzipha-pozikhweza-mboma-la-nkhatabay/,"November 2, 2022",Izahaki Mwacha
Papa Wati ndi Wokhudzidwa ndi Imfa ya Anthu Ochuluka Mdziko la South Korea,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi imfa ya anthu ochuluka m’dziko la South Korea. Malinga ndi malipoti a Vatican Radio, Papa wayankhula izi ku likulu la mpingo ku Vatican, potsatira imfa ya anthu ochuluka omwe afa pa mwambo wa chisangalalo china mu mzinda wa Seoul m’dziko la South Korea ku mapeto a sabata yangotha kumeneyi. Iye wati ndi wokhudzidwa kwambiri makamaka chifukwa ambiri omwe afa ndi achinyamata. Papa Francisco wati wayikiza m’mapemphero onse omwe afa komanso wati akufunira onse omwe avulazidwa kuchira mwa msanga. Malipoti akuti anthu oposa 153 afa ndipo anthu oposa 82 avulala potsatira mpungwepungwe omwe unabuka pa chisangalalo china mu mzinda wa Seoul ku South Korea ndipo akuti ambiri mwa anthuwa adafa kaamba ka kubanika. Padakali pano a episkopi a mpingo wa Katolika m’dziko la South Korea apempha boma kuti lifufuze ndi kupeza chenicheni chomwe chidachitika kuti anthu ochuluka chotere afe ndi kuvulala.",https://www.radiomaria.mw/papa-wati-ndi-wokhudzidwa-ndi-imfa-ya-anthu-ochuluka-mdziko-la-south-korea/,"November 2, 2022",Izahaki Mwacha
Papa Wadandaula Kaamba Ka Chiwembu Cha Mdziko La Somalia,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi imfa ya anthu ochuluka omwe aphedwa pa chiwembu m’dziko la Somalia. Malinga ndi malipoti a Vatican Radio, Papa wayankhula izi lamulungu ku likulu la mpingo ku Vatican, poyankhula kwa anthu omwe adasonkhana pa bwalo la Saint Peter’s Square komanso poyankhula ku dziko lonse kudzera pa wailesi ya kanema ndi makina a intaneti. Malo amene achitidwa chiwembu mdziko la Somalia Iye wati wayikiza m’mapemphero anthu onse omwe afa komanso kuvulala ndipo wati ndi pemphero lake kuti Mulungu awayendere mwa pa dera onse omwe achita za upanduzi powalengera mtima watsopano. Malipoti akusonyeza kuti loweruka lapitali anthu 100 aphedwa ndipo anthu oposa 300 avulala potsatira kuphulika kwa ma bomba pa galimoto ziwiri mu mzinda wa Mogadishu m’dziko la Somalia. Gulu la Al-Shabab lomwe limatumikira gulu la Al-Qaeda lati ndi lomwe lachita za upanduzi. Atayendera malo omwe kwachitika chiwembuchi, mtsogoleri wa dziko la Somalia, Hassan Sheikh Mohamud wati pali chiyembekezo chakuti chiwerengero cha anthu omwe afa ndi kuvulala chikwera. Masiku apitawa, iye adalonjeza kuti athana ndi magulu a za uchifwamba m’dzikolo.",https://www.radiomaria.mw/papa-wadandaula-kaamba-ka-chiwembu-cha-mdziko-la-somalia/,"November 2, 2022",Izahaki Mwacha
Boma Lipempha Mafumu Athandize Pothetsa Mchitidwe Wozembetsa Anthu,"Nduna yowona za maboma aang’ono mdziko muno Professor Blessings Chinsinga wapempha mafumu kuti agwirane manja ndi boma pothetsa mchitidwe wozembetsa anthu kupita nawo m’maiko a kunja omwe akuti wakula kwambiri. Chinsinga: Mchitidwewu ndi waukulu kwambiri Professor Chinsinga amayankhula izi lachiwiri kwa mfumu yaikulu Mwase m’boma la Kasungu pa mwambo wokhazikitsa mfumuyi kukhala Senior Chief. Iwo anati zimenezi zikuchitika kwambiri m’maboma omwe ali m’malire a dziko lino ndi maiko ena ndipo iwo akukhulupilira kuti mafumu atatengapo mbali pa m’chitidwewu, ukhoza kuchepa. “Mchitidwewu ndi waukulu kwambiri kuno ku Malawi ndiye tikufuna kuti mafumu akhale tcheru kudziwitsa anthu awo kuti atithandize pothetsa mchitidwe umenewu. Akawona zimenezi zikuchitika akuyenera adziwitse apolisi mwachangu chifukwa anthu ambiri akachoka mdziko muno, timakhala ndi anthu ochepa oti atithandize pa chitukuko cha dziko lino,” anatero Professor Chinsinga. Ndunayi yadandaulanso ndi mchitidwe wa anthu ena mdziko muno ogulitsa malo kwa anthu obwera monga mzika za mdziko la Rwanda, Burundi ndi ena zomwe aknati zitha kuchititsa kuti kutsogolo kuno eni nthaka adzasowe malo. Poyankhulapo imodzi mwa mafumu akuluakulu m’boma la Kasungu Senior Chief Lukwa anati kumbali yawo mafumu ayesetsa polimbana ndi m’chitidwewu. “Zoonadi kuti ku Malawi kuno anthu akumapita kunja kukagwira ntchito zosiyanasiyana ndipo ifeyo mafumu tikumalekeleradi kuti anthu athu adzipita m’maiko ena. Ife tiyesetsa kuti tithandize pobweretsa kusintha pa nkhaniyi,” anatero Senior Chief Lukwa. Pamwambowu panafika mafumu, ogwira ntchito za boma, a ndale ndi anthu ochuluka omwe anadzachitira umboni kukwezedwa kwa mfumuyi.",https://www.radiomaria.mw/boma-lipempha-mafumu-athandize-pothetsa-mchitidwe-wozembetsa-anthu/,"October 29, 2022",Izahaki Mwacha
Papa Wachita Mkumano ndi Aepiskopi a Mdziko la Madagascar,"Mtsogoleri wa mpingo wa Katolika pa dziko lonse, Papa Francisco wachita mkumano ndi a episkopi a m’dziko la Madagascar. Malinga ndi malipoti a Vatican Radio, mkumanowu wachitika lachinayi ku likulu la mpingowu ku Vatican. Papa Francisko ndi aepiskopi a mpingo wa Katolika mdziko la Madagascar Aepiskopiwa anaperekezedwa ndi gulu la asisitere komanso ansembe a m’dziko la Madagascar. Mkumano ngati umenewu wa pakati pa Papa ndi a episkopi a dziko lililonse omwe malinga ndi malamulo a mpingo wa Katolika (Canon Law) umayenera kuchitika zaka zisanu zilizonse, umadziwika m’chilatini kuti ad limina Apostol rum. Poyankhula pa mwambowu, Papa Francisco watsindika za kufunika kolimbikitsa ubale wabwino pakati pa atumiki a Mulungu. Iye wati atumiki a Mulungu akuyenera kukhala chitsanzo kwa ena pomakondana, kulemekezana ndi kumathandizana. Papa Francisco watsiriza ndi kunena kuti atumiki a Mulungu akuyenera kukhala chizindikiro cha chiyembekezo kwa anthu omwe akuwatumikira.",https://www.radiomaria.mw/papa-wachita-mkumano-ndi-aepiskopi-a-mdziko-la-madagascar/,"October 29, 2022",Izahaki Mwacha
Mpingo Uganizira Anthu Osauka Pa 13 November,"Mpingo wa Katolika m’dziko muno wati akhristu a mpingowu, adzachita mwambo woganizira ndi kupemphelera anthu osauka pa 13 November chaka chino. Tsikuli limaganiziridwa chaka chilichonse lamulungu la 33 mu nyengo ya pa chaka ndipo chaka chino tsikuli liganiziridwa pa mutu woti “Chifukwa cha inu Khristu, adasankha kukhala wosauka,” For your sake Christ became poor, mawu ochokera mu kalata yachiwiri ya Paulo Woyera kwa Akorinto; mutu 8 ndime ya 9. Kalata yomwe yasayinidwa ndi mlembi wamkulu wa bungwe la a episkopi a mpingo wa Katolika m’dziko muno, bambo Alfred Chaima, yapempha akhristu kuti akonzekere bwino zatsikuli. “Papa Francisco akutsindika za kufunika koti munthu aliyense akhale ndi udindo wochitapo kanthu ndi kuthandiza anthu osauka ndipo pa chifukwa ichi malimana kaya kuti miphakati ikuyenera kufufuza ndi kuthandiza anthu osauka m’madera awo,” yatero kalatayo. Kalatayi yati tchalitchi cha Saint William (Mpale) yomwe ndi nthambi ya Saint Francis Parish mu arkidayosizi ya Lilongwe ndi chomwe chasankhidwa kuti kudzachitikire mwambo waukulu pa tsikuli m’dziko muno. Papa Francisco ndi yemwe adakhazikitsa tsiku loganizira anthu osauka m’chaka cha 2016 kudzera mu kalata yake yotchedwa Misericordia et Misera (Mercy and Misery) yomwe idali yokondwelera kutha kwa Chaka cha Chifundo cha Mulungu, Extraordinary Jubilee Year of Mercy.",https://www.radiomaria.mw/mpingo-uganizira-anthu-osauka-pa-13-november/,"October 29, 2022",Izahaki Mwacha
Papa Alandira Makalata a Kazembe wa Dziko la Bahrain ku Vatican,"Mtsogoleri wa mpingo wa Katolika pa dziko lonse, Papa Francisco walandira makalata a ukazembe kuchokera kwa kazembe watsopano woyimira dziko Bahrain ku Vatican, a Muhammad Abdul Ghaffar. Papa Francisko ndi kazembe wa dziko la Bahrain ku Vatican Malinga ndi malipoti a Vatican Radio, mwambowu wachitika lachinayi ku likulu la Mpingo ku Vatican. Awiriwa akambirana nkhani zosiyanasiyana zokomera mbali ziwirizi ndipo pambuyo pa zokambirana zawo m’kachipinda komata, atsogoleri awiriwa adasinthana mphatso. Papa wapereka kwa kazembe-yu zina mwa zolembalemba zake monga kalata yake yofotokoza za kufunika kwa ubale wabwino pakati pa anthu yotchedwa Fratelli Tutti komanso mendulo yokondwelera zaka khumi ali pa mpando wa u Papa. Papa Francisco akuyembekezeka kukacheza m’dziko la Bahrain kuyambira pa 3 mpaka pa 6 November chaka chino. Akadzafika m’dzikolo, iye akakhala nawo pa msonkhano wolimbikitsa ubale wabwino pakati pa anthu, Bahrain Forum for Dialogue: East and West for Human Coexistence. Iye akhala Papa woyamba kukacheza m’dziko la Bahrain.",https://www.radiomaria.mw/papa-alandira-makalata-a-kazembe-wa-dziko-la-bahrain-ku-vatican/,"October 29, 2022",Izahaki Mwacha
"Mbava Zaba Ndalama, Kupha Mlonda pa Standard Bank ku Kasungu","Mbava zapha mlonda wa kampani ya UK Security Guard Service ndi kuba ndalama zankhaninkhani pa banki ya Standard m’boma la Kasungu, usiku wathawu. Malinga ndi wofalitsa nkhani za apolisi m’boma la Kasungu, Sub Inspector Joseph Kachikho, malemuwa ndi a Ladison Banda a zaka 65 ndipo anali a m’mudzi mwa Suza m’dera la mfumu yaikulu Kaomba m’boma la Kasungu. Pakadali pano apolisi akhazikitsa ntchito yosakasaka anthuwo koma kuchuluka kwa ndalama zomwe zabedwazo sikunadziwike. “Ndizoonadi kuti a Banda amwalira atachitidwa chipongwe ndi akuba omwe anafika pa malo pomwe iwo amagwira ntchito pa Standard Bank m’boma lino la Kasungu. Akubawa anathyola ku bankiyi ndi kuba kuphatikizapo kupha mlondayu. Pamenepa iwo apempha kampani zosiyanasiyana m’bomalo kuti ayike chitetezo chokhwima m’malo awo ogwira ntchito ndi cholinga chofuna kupewa mavuto ngati amenewa.",https://www.radiomaria.mw/mbava-zaba-ndalama-kupha-mlonda-pa-standard-bank-ku-kasungu/,"October 28, 2022",Izahaki Mwacha
Papa Wadzudzula Chiwembu Chomwe Chachitika pa Chipatala cha Katolika ku DRC,"Mtsogoleri wa mpingo wa Katolika pa dziko lonse Papa Francisco wadzudzula za uchifwamba zomwe anthu ena achita pa chipatala china cha mpingo wa Katolika m’dziko la Democratic Republic of Congo (DRC). Malinga ndi malipoti a Vatican Radio, Papa wadzudzula chiwembuchi chomwe chaphetsa anthu angapo kuphatikizapo sisitere m’modzi. Iye wati ndi wokhudzidwa kwambiri ndi za uchifwamba zomwe zachulukira m’dzikolo ndipo wati wayikiza m’mapemphero onse omwe akhudzidwa ndi chiwembuchi. Papa Francisco wapempha anthu onse m’dzikolo kuti achilimike polimbikitsa mtendere. Malipoti akusonyeza kuti anthu ena omwe sakudziwika adapita pa chipatala china cha mpingowu m’mudzi wotchedwa Maboya ku dera la North Kivu ndi kupha anthu angapo ndipo m’modzi wa anthuwa ndi sisitere. Zigawengazi akuti zinabanso mankhwala pa chipatalacho ndipo kenako anatentha chipatalacho. Papa Francisco amayembekezeka kukacheza m’dziko la DRC mwezi wa July chaka chino koma adakanika kaamba ka vuto la bondo ndipo pali chiyembekezo kuti ulendo ukhalapo mtsogolo muno.",https://www.radiomaria.mw/papa-wadzudzula-chiwembu-chomwe-chachitika-pa-chipatala-cha-katolika-ku-drc/,"October 28, 2022",Izahaki Mwacha
"Papa Alangiza Ansembe Apewe Kusunga, Kuwonera Zithunzi Zolaula","Mtsogoleri wa mpingo wa Katolika pa dziko lonse Papa Francisco walangiza asemino ndi ansembe kuti apewe kusunga komanso kuwonera zithunzi zolawula. Malinga ndi malipoti a Vatican Radio, Papa wayankhula izi ku likulu la mpingo ku Vatican pa mkumano wake ndi asemino komanso ansembe omwe akuchita maphunziro awo ku Rome m’dziko la Italy. Iye wati kusunga ndi kuwonera zithunzi zolaula kumawononga moyo wa uzimu komanso unsembe. Mtsogoleri wa mpingo wa Katolikayu wachenjeza asemino ndi ansembe zakufunika kopewa nthawi zonse mayesero osungira ndi kuwonera zithunzi zolaula. Papa Francisco wati munthu amene mu mtima mwake muli Ambuye Yesu sangasangalale kumalandira, kumasungira ndi kumawonera zithunzi zolaula ndipo wati pamene asemino kapena ansembe alandira zithunzi zotere akuyenera kudzichotseratu mu lamya zawo. Iye wapitiriza kunena kuti waganiza zoyankhulapo pa nkhani imeneyi kaamba koti akudziwa kuti kulandira, kusungira ndi kuwonera zithunzi zolaula ndi nkhani yomwe yakhudza akhristu eni ake komanso ngakhale atumiki a Mulungu amene. Katekisimu wa mpingo wa Katolika amafotokoza za kuyipa kwa m’chitidwe wosungira ndi kumawonera zithunzi zolaula ponena kuti zithunzi zolaula mwa zina zimanyazitsa ulemelero wa munthu komanso zimawononga ubale pakati pa anthu omwe ali m’banja.",https://www.radiomaria.mw/papa-alangiza-ansembe-apewe-kusunga-kuwonera-zithunzi-zolaula/,"October 28, 2022",Izahaki Mwacha
Bungwe La MRA Lapyola Mlingo Wa Ndalama Zomwe Limatolera,"Bungwe lotolera nsonkho mdziko muno la Malawi Revenue Authority (MRA) lati latolera ndalama zochuluka kudzera ku misonkho yosiyanasiyana yomwe boma linakhazikitsa. Poyankhula kwa olemba nkhani lachitatu mu mzinda wa Blantyre pamene bungweli limafokoza mmene ntchito yotolera ndalama za misonkho m’miyezi itatu yomwe imapanga gawo la chaka cha boma. Bizwick: Zatipatsa chilimbikitso Mkulu oyendetsa bungweli John Biziwick anati bungwe lake lakwanitsa kupyola mulingo wa ndalama zomwe anapatsidwa kaamba ka mgwirizano wabwino ndinso kudzipereka kwa anthu ogwira ku bungweli. Iye anati pa miyezi ya July mpaka September, anapeza ndalama zokwana 393.79-billion-kwacha poyerekeza ndi mulingo omwe anayerekeza oti apeze 386.58 billion kwacha. “Zimenezi zatipatsa chilimbikitso chakuti ngakhale dzikoli likukumana ndi mavuto maka a kusowa kwa ndalama za kunja omwe asokoneza mbali ya malonda maka a pakati pa mayiko, ife takwanitsa kutolera ndalama zochuluka. Mwa misonkho yomwe yabweretsa ndalama zochuluka ndi msonkho omwe ogwira ntchito amapereka kudzera ku malipiro awo. Umenewu ndi omwe watsogola pochulukitsa ndalama, kutsatira ndi misonkho ina ngati yomwe amalonda amapereka,” anatero a Bizwick. Koma a Bizwick anati ngakhale izi zili chomwechi, bungwe la MRA linakumana ndi mavuto angapo omwe alepheretsa kufikira mulingo waukulu; monga mchitidwe wozembetsa katundu olowa mdziko muno pozemba zipata zolowera mdziko muno. Pamenepa iwo ati bungweli lili mkati moyitanitsa tindenge ting’onoting’ono tomwe timawuluka m’mwamba ndi kumayang’ana mmene anthu akuyendera m’malire a dziko lino komanso iwo ati akugwira ntchitotu limodzi ndi magulu a chitetezo ndinso anthu a m’madera omwe mchitidwe wozembetsa katundu ukuchitika. Bungweli latinso lili mkati moyambitsa ndondomeko yoyika mapepala a zidindo za bungweli pa katundu ngati fodya, ufa wa tirigu ndinso zinthu zina zomwe zimachokera kunja ndipo zili mbali imodzi yozembetsedwa posalipira msonkho. Bungweli latinso lili ndi chikhulupiliro choti chikamatha chaka cha boma cha 2022 mpaka March 2023, akhala atakwanitsa kutolera ndalama zoposa 15 trillion-kwacha ngati mlingo omwe boma likuyembekezera.",https://www.radiomaria.mw/bungwe-la-mra-lapyola-mlingo-wa-ndalama-zomwe-limatolera/,"October 28, 2022",Izahaki Mwacha
Mayi Ataya Khanda M’boma la Kasungu,"Mayi wina wa zaka 18 zakubadwa wa m’boma la Kasungu, ali m’manja mwa apolisi kaamba komuganizira kuti wataya mwana wakhanda yemwe anabereka. Malinga ndi wofalitsa nkhani za apolisi m’bomalo Sub Inspector Joseph Kachikho, msungwanayu ndi Bertha Chipeta ndipo wapalamula mlanduwu lachiwiri pa 25 October chaka chino pomwe anataya  khandalo m’chimbudzi  pafupi ndi nyumba yake. Iye wati izi zadziwika pomwe eni nyumbayo (landlord) anamva kulira kwa khandalo zomwe zinachititsa kuti awuze anthu ozungulira malowo. Anthuwo atafika pa malopo akuti anakwanitsa kuchotsa khandalo m’chimbudzimo ndipo anathamangira nalo kuchipatala komwe mpaka pano likulandirabe thandizo la mankhwala. Mayi woganiziridwayu naye anamutengera ku chipatala cha Kasungu komwe atamuyeza, zotsatira zawonetsa kuti khandalo labadwa mwa iye. Pakadali pano mayiyu akusungidwa m’chitokosi cha apolisi pomwe akudikira kukawonekera ku bwalo la milandu komwe akayankhe mlandu wotaya mwana wakhanda zomwe ndi zosemphana ndi gawo 232 loweruzira milandu m’dziko muno. Mayi Bertha Chipeta amachokera m’mudzi mwa Chiwale m’dera la mfumu yaikulu Mwase m’boma la Kasungu.",https://www.radiomaria.mw/mayi-ataya-khanda-mboma-la-kasungu/,"October 27, 2022",Izahaki Mwacha
Papa Wapempha Kuti Nkhondo Zithe M’maiko Osiyanasiyana,"Mtsogoleri wa mpingo wa Katolika pa dziko lonse Papa Francisco wapempha kuti nkhondo zomwe zikuchitika m’maiko osiyanasiyana, zithe. Malinga ndi malipoti a Vatican Radio, Papa wapereka pempholi lachiwiri mu mzinda wa Rome m’dziko la Italy pa mwambo wa mapemphero omwe anachita ndi atsogoleri a zipembedzo zosiyanasiyana opemphelera mtendere m’maiko onse momwe mukuchitika nkhondo. Msonkhanowu unali wa nambala 36 ndipo unakonzedwa ndi bungwe la mpingo wa Katolika la Saint Egidio. Papa Francisco ndi atsogoleri a zipembedzo zosiyanasiyana omwe adali nawo pa mapempherowa agwirizana kuti dziko la pansi padakali pano silikusowa nkhondo ndipo pa chifukwa ichi atsogoleriwa apempha kuti nkhondo zosiyana-siyana zomwe zikuchitika m’maiko osiyana-siyana zithe. Atsogoleri a zipembedzowa apemphanso atsogoleri a maiko osiyana-siyana kuti achitepo kanthu ndi kuthandiza kuti nkhondozi zithe. Iwo ati zotsatira za nkhondo ndi imfa ndi kuzunzitsa anthu osalakwa. Atsogoleriwa anenanso kuti mikangano ndi nkhondo zonse zingathe povomera kuchita zokambirana. Atsogoleriwa adzudzulanso m’chitidwe wopanga ndi kusungira zida zowopsa za nyukiliya.",https://www.radiomaria.mw/papa-wapempha-kuti-nkhondo-zithe-mmaiko-osiyansiyana/,"October 27, 2022",Izahaki Mwacha
Chiwerengero Cha Ogula Fetereza Wotsika Mtengo Chatsika Ku Dedza,"Chiwerengero cha anthu omwe apindule ndi ndondomeko ya zipangizo za ulimi zotsika mtengo chaka chino m’boma la Dedza, akuti chatsika. Mkulu owona za ulimi m’bomalo a Micheal Chimatiro anena izi poyankhula Radio Maria Malawi. Iwo ati izi zili chomwechi kaamba koti anthu ena alowetsedwa mu ndondomeko zina za boma monga Mtukula pakhomo. “Boma lili ndindondomeko zingapo zomwe likugwiritsa ntchito pothandiza anthu ake monga za Social Cash Transfer komanso Climate Smart Public Works. Anthu amene ali mu ndondomeko ziwirizi sapindula nawo ndi ndondomeko ya zipagizo za ulimi zotsika mtengo,” anatero a Chimatiro. Chaka chatha, alimi omwe anapindula ndi ndondomekoyi m’boma la Dedza analipo okwana 209,556 koma chaka chino alimi okwana 169,760 ndi omwe apindule ndi ndondomekoyi chaka chino. Malinga ndi a Chimatiro njalanso yavuta m’bomalo ndipo mzigawo zonse za ulimi zomwe zilipo khumi m’boma la Dedza, mwa anthu 100 aliwonse anthu asanu okha ndi omwe ali ndi chakudya padakalipano. Padakalipano Inkosi Kachindamoto ya m’bomalo yati yakonza dnongosolo labwino kuti mdera lawo musakhale chinyengo pa nkhani yta zipangizo za ulimi zotsika mtengo.",https://www.radiomaria.mw/chiwerengero-cha-ogula-fetereza-wotsika-mtengo-chatsika-ku-dedza/,"October 27, 2022",Izahaki Mwacha
Ulaliki,Ulaliki wa pa 25 October 2022 – Tikuyenera kuvomera mmoyo mwathu kulandira Mzimu Woyera komanso Mawu a Mulungu kuti amere mizu mmitima mwathu ndikukhala ndi makhalidwe abwino omwe angathe kukopa anthu ena ndikuyamba chikhristu. Podcast: Play in new window | Download,https://www.radiomaria.mw/ulaliki/,"October 26, 2022",Izahaki Mwacha
Papa Wachita Zokambirana Ndi President Waku France,"Mtsogoleri wa mpingo wa Katolika pa dziko lonse, Papa Francisco wachita zokambirana ndi mtsogoleri wa dziko la France, Emmanuel Macron. Papa Francisko ndi President Macron Ofesi yofalitsa nkhani ku Vatican yati zokambirana za atsogoleri awiriwa zidatenga pafupifupi ola limodzi ndipo atsogoleri awiriwa akambirana nkhani zosiyana-siyana kuphatikizapo za kufunika kwa mtendere pa dziko la pansi makamaka pano pomwe nkhondo ya m’dziko la Ukraine ili mkati. Pambuyo pa zokambirana zawo atsogoleri awiriwa adasinthana mphatso. President Macron anachitanso zokambirana ndi mlembi wa mkulu wa likulu la mpingo wa Katolika, Cardinal Pietro Parolin komanso mlembi wa mkulu wa mu ofesi yowona za ubale wa likulu la mpingo wa Katolika ndi maiko ena, Archbishop Paul Richard Gallagher. Kameneka ndi kachitatu kuti atsogoleriwa akumane chikhalireni Papa Francisco pa mpando wa u Papa.",https://www.radiomaria.mw/papa-wachita-zokambirana-ndi-president-waku-france/,"October 26, 2022",Izahaki Mwacha
Arkidayosizi Ya Lilongwe Ikhazikitsa Bungwe La Mafumu Achikatolika,"Arkidayosizi ya Lilongwe, ikuyembekezeka kukhazikitsa bungwe la mafumu achikatolika pa 19 November chaka chino. Ambuye Tambala: Bungwe limeneli libereka zipatso zochuluka mu mpingo Malinga ndi arkiepiskopi wa arkidayosiziyo, Ambuye George Tambala, mwambo wokhazikitsa bungweli udzachitikira ku Kasiya ku tchalitchi la St. Bernadette Chitula mu arkidayosiziyo pa tsiku lomwe tchalitchili lizakhazikitsidwe kukhala Parishi. Ambuye Tambala ati ali ndi chikhulupiliro kuti bungwe limeneli likakhazikitsidwa libweretsa mafumuwa pamodzi komanso kuzamitsa chikhulupiliro chawo. “Ndikupempheni mafumu nonse kuno ku arkidayosizi ya Lilongwe kuti tiyeni tidzapite ku St. Bernadette Chitula pa 17 November komwe kukakhalenso mwambo wotsekulira Parish imeneyi ya tsopano. Ndikukhulupilira kuti bungwe limeneli libereka zipatso zochuluka mu mpingo,” anatero Ambuye Tambala. Mwazina, Ambuye Tambala apempha mafumu kuti akhale patsogolo kupereka upangiri ndi malangizo awo ku mpingo pofuna kupititsa patsogolo ntchito za mu mpingo.",https://www.radiomaria.mw/arkidayosizi-ya-lilongwe-ikhazikitsa-bungwe-la-mafumu-achikatolika/,"October 26, 2022",Izahaki Mwacha
Apolisi Apeza Matupi 25 A Anthu Akufa ku Mzimba,"Apolisi m’boma la Mzimba apeza matupi 25 a anthu akufa mu nkhalango ya Mtangatanga m’bomalo. Anthuwa akuganiziridwa kuti ndi mzika za maiko a Ethiopia ndi Somalia. Kalaya: Anazindikira manda amenewa ndi anthu a m’mudzi Poyankhula ndi Radio Maria Malawi, m’neneri wa apolisi mdziko muno Senior Superintendent Peter Kalaya ati apolisi akufuzabe kuti apeze chomwe chapha anthuwa. “Nkhaniyo ndi yowona. Tapeza anthu ochuluka omwe ali akufa. Anazindikira manda amenewa ndi anthu a m’mudzi omwe anazatidziwitsa ife apolisi ndipo ife tikufufuza kuti tidziwe kuti anthuwa analipo angati nanga amachokera kuti kupita kuti ndipo iwowa afa chifukwa chani,” anatero a Kalaya. Iwo ati padakali pano apolisi mogwirizana ndi nthambi zina za boma monga yowona zolowa ndi kutuluka, ya za ndende, a chipatala ndinso akuluakulu ochokera ku khonsolo afika ku maloko kugwilira ntchito limodzi. Pamenepa a Kalaya ati nthambizi zitulutsa tsatanetsatane wa zomwe zinachitika kuti anthuwa afe, akatsiriza kafukufuku wawo.",https://www.radiomaria.mw/apolisi-apeza-matupi-khumi-a-anthu-akufa-ku-mzimba/,"October 20, 2022",Izahaki Mwacha
Papa Watulutsa Mlozo Wa Ulendo Wake Waku Bahrain,"Mtsogoleri wa mpingo wa Katolika pa dziko lonse Papa Francisco akuyembekezeka kukacheza m’dziko la Bahrain kumayambiliro a mwezi wa mawa. Malinga ndi malipoti a Vatican Radio, Papa akacheza m’dzikolo atayitanidwa ndi a episkopi a mpingo wa Katolika ndi boma la dzikolo. Mlozo omwe likulu la mpingo wa Katolika pa dziko lonse latulutsa wati Papa Francisco akakhala nawo pa msonkhano wolimbikitsa ubale wabwino pakati pa anthu, Bahrain Forum for Dialogue: East and West for Human Coexistence. Iye akachitanso nkumano ndi akuluakulu a chipembedzo cha chisilamu, mkumano ndi mipingo yonse ya chikhristu ya m’dzikolo, kuyankhula kwa a kazembe oyimira maiko awo, atsogoleri a ndale, atsogoleri a ma bungwe omwe si a boma, kuyankhula kwa a episkopi, ansembe, asisitere, a bulazala, asemino ndi a Katekisiti, mkumano ndi achinyamata a m’dzikolo komanso kuchita Misa. Papa Francisco akhala Papa woyamba kukacheza m’dziko la Bahrain ndipo ulendowu ulipo kuyambira pa 3 mpaka pa 6 November.",https://www.radiomaria.mw/papa-watulutsa-mlozo-wa-ulendo-wake-waku-bahrain/,"October 20, 2022",Izahaki Mwacha
Mwana Wafa Khitchini Itayaka Moto,"Mwana wina wa zaka zitatu wafa moto utatentha khitchini yomwe iye amaseweramo. Malinga ndi wofalitsa nkhani za apolisi ku Mponera m’boma la Dowa, Sergeant Macpatson Msadala, lachiwiri mwanayu Promise Staliko amasewera mu khitchiniyi momwe munali udzu ndipo anatenga moto kulowa nawo mu khitchinimo omwe unagwira udzuwo ndi kutentha khitchini yo. Pamenepa mwanayu analephera kuthawa ndipo anakomoka ndi utsi ndi kupsera momwemo. Achipatala cha Mponera atapima thupilo, apeza kuti mwanayu wafa kaamba ka mabala a moto komanso kubanika. Padakalipano apolisi apempha makolo kuti adzikhala ndi chidwi ndi ana awo pamene akusewera. Promise Staliko amachokera m’mudzi mwa Mtseketana mdera la mfumu yaikulu Dzoole m’boma lomwelo la Dowa.",https://www.radiomaria.mw/mwana-wafa-khitchini-itayaka-moto/,"October 20, 2022",Izahaki Mwacha
Madzi A Ukhondo Ndi Othadiza Pa Chitukuko Cha Dziko – Nduna,"Unduna owona za maboma ang’ono wati maphunziro abwino komanso kukhala ndi madzi a ukhondo kungathandizire kupititsa patsogolo chitukuko cha dziko lino. Daudi: Madzi awa ndi a m’mipopi osati m’mijigo Wachiwiri kwa nduna mu undunawu, mayi Halima Daudi ayankhula izi lachinayi mdera la mfumu yaikulu Chauma m’boma la Dedza pa mwambo wopereka nyumba ziwiri za aphunzitsi pa sukulu ya pulaimale ya Kanyerere komanso kupereka madzi a m’mipope kwa anthu a m’derali. Mayi Daudi ati ndi cholinga cha boma kuwonetsetsa kuti madera onse mdziko muno akulandira zitukuko zosiyanasiyana monga zipinda zophunzilira, nyumba za aphunzitsi komanso madzi a ukhondo. “Kwa Kanyerere ndi kovuta kumapita koma nyumba zimene tamangazi zithandiza kwambiri. Madzi amene tatsekulira lero ndi aukhondo ndipo anthu a kuno ndi osangalala kwambiri chifukwa madzi awa ndi a m’mipopi osati m’mijigo,” anatero mayi Daudi. Poyankhulapo phungu wa derali a Savel Kafwafwa wati kumangidwa kwa nyumba za aphunzitsizi, kuthandiza kupititsa patsogolo maphunziro m’deralo. “Kumeneko aphunzitsi amakhalira kutali kwambiri koma tsopano tamangako nyumba za makono zomwe zatenga ndalama zokwana 56 million kwacha,” anatero a Kafwafwa. Patsikuli wachiwiri kwa ndunayi anatsogolera ntchito yosesa pa msika wa Mayani mdera la mfumu yaikulu Tambala m’boma la Dedza.",https://www.radiomaria.mw/madzi-a-ukhondo-ndi-othadiza-pa-chitukuko-cha-dziko-nduna/,"October 16, 2022",Izahaki Mwacha
Akulu a Dambwe Akagwira ukayidi kwa zaka 14 kaamba kogwililira,"Bwalo loyamba la milandu kwa Santhe m’boma la Kasungu lalamula akuluakulu awiri a dambwe kuti akakhale ku ndende zaka khumi ndi zinayi (14) kaamba kopezeka olakwa pa mlandu wogwlilira amayi awiri a m’deralo. Malinga ndi woyimira boma pa mlanduwu Sub Inspector Ulemu Botha, awiriwa omwe ndi a Ngelezi Kasalika komanso a Chimwemwe Chibwe anapalamula mlanduwu pa 26 September chaka chino ku dambwe la Gulewamkulu m’mudzi mwa Kanyenda pomwe amayi awiriwo anapita ku dambweko ndi cholinga choti alowe Gulewamkulu. Akuluakuluwa akuti analamula amayiwa kuti apereka ndalama yokwana 2 sauzande kwacha ndipo amayiwa atalephera kupereka ndalamayo akuluakuluwa anawauza amayiwa kuti agone nawo kuti alowe guleyo mwaulere. Malinga ndi Sub Inspector Botha, akuluakuluwa anawopseza amayiwa kuti akakana kugona nawo ayiwala msanga zomwe aphunzira ku dambweko ndinso kuti achita misala. Atawonekera ku bwalo la milandu, anthuwa anawukana mlanduwu zomwe zinachititsa kuti boma libweretse mboni zinayi zomwe zinachititsa kuti apezeke wolakwa. Popereka chigamulo chake, First Grade Magistrate Jones Masula anagwirizana ndi woyimira boma pa mlanduwu yemwe anati milandu ya mtunduwu ikuchulukira mderalo ndipo anati wapereka chilango chotere kuti ena atengerepo phunziro. A Ngelezi Kasalika ndi a Chimwemwe Chibwe onse amachokera m’mudzi mwa Kanyenda m’dera la mfumu yaikulu Chidzuma m’boma lomwelo la Kasungu.",https://www.radiomaria.mw/akulu-a-dambwe-akagwira-ukayidi-kwa-zaka-14-kaamba-kogwililira/,"October 16, 2022",Izahaki Mwacha
Papa Walimbikitsa Bungwe la PIFM Likhale Liwu la Osauka,"Mtsogoleri wa mpingo wa Katolika pa dziko lonse Papa Francisco walimbikitsa bungwe la Pontifical Institute for Foreign Missions kuti lipitirize kukhala liwu la anthu osauka. Malinga ndi malipoti a Vatican Radio, Papa wayankhula izi lachinayi ku Vatican pa mkumano wake ndi mamembala a bungweli pano pomwe bungweli likukondwerera kuti lakwanitsa zaka 150 chilikhazikitsireni. Iye wati ndi kofunika kuti bungwelilipitirize kukhala liwu la anthu osauka, anthu ophysinjidwa, anthu omwe salabadiridwa, osaiwala anthu omwe ali m’maiko momwe muli nkhondo za m’gonagona. Pa m’maiko momwe muli nkhondo za mgonagona iye watchula maiko monga Syria, Yemen ndi Myanmar. Papa Francisco wati ndi wokhudzidwanso ndi nkhondo ta m’dziko la Ukraine yomwe ikupitirira kuphetsa ndi kuvulaza anthu ankhaninkhani osalakwa. Iye wati sibwino kuyiwala anthu a m’maiko amenewa komanso kuyiwala nkhondo zimenezi ponena kuti kutero ndi tchimo. Papa Francisco sadayiwale kutsindika za kufunika kwa utumiki mu Mpingo womwe bungwe la Pontifical Institute for Foreign Missions limalimbikitsa kudzera mu magazini yomwe bungweli limasindikiza. Iye watsiriza ndi kudalitsa mamembala a bungweli komanso onse omwe amathandiza ndi kupititsa patsogolo ntchito za bungweli.",https://www.radiomaria.mw/papa-walimbikitsa-bungwe-la-pifm-likhale-liwu-la-osauka/,"October 16, 2022",Izahaki Mwacha
Anthu Anayi Anjatidwa Atapezeka Ndi Nyanga Za Njobvu M’boma La Kasungu,"Apolisi m’boma la Kasungu amanga anthu anayi kaamba kowaganizira kuti apezeka ndi nyanga za njobvu. Malinga ndi wofalitsa nkhani za apolisi m’bomalo, Sub Inspector Joseph Kachikho, anthuwa ndi a Mercy Gerson a zaka 52, Steven Banda a zaka 51, Royned Chirwa a zaka 40 ndi a Bainet Chirwa a zaka 53 ndipo agwidwa lachinayi pa 13 October chaka chino pomwe amatsatsa malondawa kwa anthu pa nsika wina m’mudzi mwa Chiwato m’dera la mfumu yaikulu Kaluluma m’bomalo. Nyanga za njovu zomwe zalandidwazo Potsatira kutsinidwa khutu ndi anthu akufuna kwabwino, ogwira ntchito ku nthambi yowona za nyama zakutchire ya National Parks and Wildlife anawasaka anthuwa ndipo anawapeza ndi nyanga za Njobvu zokwana 16 zomwe ndi zolemera ma kilo gram okwana 58.5 kilograms. Anthuwa akuyembekezereka kukawonekera ku bwalo la milandu komwe akayankhe mlanduwu. A Mercy Gerson amachokera m’mudzi mwa Chinkhande m’dera la mfumu yaikulu Kalumo m’boma la Ntchisi, a Steven Banda ndi a m’mudzi mwa Mzungunika, pomwe a Royned Chirwa ndi a Bainet Chirwa ndi a m’mudzi mwa Chiwato m’dera la mfumu yaikulu Kaluluma m’boma la Kasungu.",https://www.radiomaria.mw/anthu-anayi-anjatidwa-atapezeka-ndi-nyanga-za-njobvu-mboma-la-kasungu/,"October 15, 2022",Izahaki Mwacha
Mpingo wa Katolika Wati Upitiriza Kupereka Maphunziro Apamwamba,"Mpingo wa katolika wati sukulu zake zipitirira kuchita bwino pa nkhani yotukula maphunziro mdziko muno popereka maphunziro a pamwamba. Mkulu woyang’anira ntchito za sukulu za chikatolika ku likulu la mpingowu mdziko munpo ku Episcopal Conference of Malawi (ECM), brother Pascal Mtuwana anena izi pothilirapo ndemanga pa zotsatira za mayeso a form 2 zomwe zawonetsa kuti sukulu za chikatolika zachita bwino kwambiri. Pa za dandaulo loti sukulu zachikatolika sizikupindulira anthu osauka, brother Mtuwana ati anthu akuyenera kuzindikira kuti ndi udindo wa boma kuthandiza ana omwe akulephera kupita msukulu zosiyanasiyana kukapitiriza maphunziro. “Chinsinsi ndi kusunga mwambo pakati pa ophunzira ndi aphunzitsi omwe. Pasakhalenso zachibwana koma kulimbikira sukulu ndi ntchito kuphatikizapo kulimbikitsa chikatolika chathu msukuluzi,” anatero brother Mtuwana. Malinga ndi zotsatirazi, mwa sukulu khumi ndi imodzi zomwe zakhonzetsa ophunzira onse mayeso a fomu 2 ndipo kuli ophunzira ochuluka omwe apeza grade A ndi B pa mayesowa sukulu khumi ndi za mpingo wa Katolika. Sukuluzi ndi za St. Kizito seminary (95%), Likuni boys (87%), Chaminade Marianist Pvt (82%), Ludzi Girls (81%), Nankhunda Seminary (81%), Loyola Jesuit (81%), Marist (79%), Chaminade (76%), Mtendere (74%) komanso Bakhita Pvt (74%).",https://www.radiomaria.mw/mpingo-wa-katolika-wati-upitiriza-kupereka-maphunziro-apamwamba/,"October 15, 2022",Izahaki Mwacha
"Papa Wapempha Aepiskopi Ayike Chidwi Pa Achinyamata, Osauka","Mtsogoleri wa mpingo wa Katolika pa dziko lonse Papa Francisco wapempha a episkopi a m’maiko a ku Asia kuti ayike mtima wawo kwambiri pa achinyamata ndi anthu osauka. Malinga ndi malipoti a Vatican Radio, Papa wayankhula izi mu uthenga wake omwe watumizira a episkopi’wa kudzera mu bungwe lao la Federation of Asian Bishops’ Conferences (FABC) omwe padakali pano akuchita msonkhano wao ku Bangkok m’dziko la Thailand. Iye watsindika za kufunika komvetsera Mzimu Woyera pamene akusinkhasinkha za kufunika kwa ubale wabwino pakati pa anthu, za anthu osauka, achinyamata komanso za kufunika kolimbikitsa kukambirana ngati njira yothetsera kusamvana komwe kumakhalapo. Papa Francisco wati akukumbukira za momwe mpingo wa Katolika udafikira ku maiko a ku Asia komanso wati akukumbukira za ulendo wa Papa Paulo wa nambala 6 Woyera yemwe adakacheza ku deralo m’chaka cha 1970 komwe wati adakapeza kuti deralo pa nthawiyo kudali achinyamata ochuluka, zikhalidwe komanso zipembedzo zosiyana-siyana. Iye wati izi zikutanthauza kuti Mpingo ku deralo ukuyenera kuika maso pa achinyamata, anthu osauka komanso kulimbikitsa kukambirana ndi zikhalidwe komanso zipembedzo zosiyanasiyana. Pochita zimenezi, Papa Francisco wati a episkopi’wa akuyenera kumawunikiridwa ndi Mzimu Woyera. Papa Francisco sadayiwale kukumbutsa a episkopi’wa za kufunika kolimbikitsa akhristu eni ake ndi kuwazindikiritsa kuti mpingo uli m’manja mwawo. Iye watsiriza uthengawu ndi kupereka madalitso ake a upositoli kwa episkopi’wa ndipo wawapempha kuti azimupemphelera. Msonkhano wa a episkopi’wa omwe udayamba pa 12 October ufika ku mapeto pa 30 October.",https://www.radiomaria.mw/papa-wapempha-aepiskopi-ayike-chidwi-pa-achinyamata-osauka/,"October 15, 2022",Izahaki Mwacha
Alangiza A Chitetezo Cha M’madera Apewe Kutengera Malamulo M’manja Mwawo,"Apolisi ku Kanengo, mu mzinda wa Lilongwe, alangiza makomiti a za chitetezo cha m’madera kuti akhale otsatira malamulo komanso kupewa kulanga okha anthu omwe akuganiziridwa kuti apalamula milandu. Mkulu wa polisi ya Kanengo, Inspector Chrissy Tambala wapereka langizoli lachitatu sabata ino pa mkumano wa akuluakulu apolisi ndi makomiti a za chitetezo cha m’madera ozungulira polisi ya Kanengo. Inspector Tambala, wachenjeza makomiti’wa kuti polisi siyidzaikira kumbuyo wina aliyense yemwe adzipita m’makomo ndi kumakachita chipikisheni komanso kulanda katundu woganiziridwa kuti ndi wobedwa mu dzina loti ndi wachitetezo cha ku dera, popeza kuti iyi ndi ntchito ya a polisi. “Anthuwa tawalangizadi kuti apewe kumapita mnyumba za wanthu kumakachita chipikisheni chifukwa imeneyo si ntchito yawo. Anthu atha kuwachita chipongwe choncho akapeza munthu asamumenye, angotidziwitsa ife,” anatero Sub Inspector Ngwira. Ngwira analangizanso anthuwa kuti apewe kulanga okha anthu omwe apalamula milandu yosiyanasiyana ponena kuti kutero kumasokoneza umboni oyendetsera milandu yomwe apalamulayo.",https://www.radiomaria.mw/alangiza-a-chitetezo-cha-mmadera-apewe-kutengera-malamulo-mmanja-mwawo/,"October 15, 2022",Izahaki Mwacha
Boma Likusaka Ndalama Zokonzera Ndondomeko Ya Madzi,"Unduna owona za madzi ndi ukhondo, wati ukusakasaka ndalama zoti upitirizire kupereka madzi aukhondo m’madera osiyanasiyana mdziko muno. Nduna mu undunawu mayi Abida Mia anena izi lolemba ku Liwonde m’boma la Machinga pomwe anapita kukayendera malo oteteza kayendedwe madzi mu mtsinje wa Shire a Kamuzu Barrage. Mia: Tikusaka ndalama Mwazina mayi Mia ayamikira ogwira ntchito pa malowa kaamba ka kudzipereka kwawo powonetsetsa kuti madziwa akusamaliridwa bwino ndipo kuti akuthandiziranso bungwe la EGENCO kumbali yobweretsa mphamvu za magetsi. “Ngati madzi sakupangidwa control ndiye kuti atha kumasefukira kunsi kwa mtsinje wa Shire. Padakalipano tikusaka ndalama kuti aliyense m’Malawi muno akhale ndi madzi a uklhondo,” anatero mayi Mia. Poyankhulapo wapampando wa nthambi ya boma mu undunawu ya Natural Water Resources Authority a James Mambulu ati nthambiyi iwonetsetsa kuti madzi opezeka pamalowa akusamaridwa bwino ndipo kuti sakupereka chiwopsezo chiri chonse kwa anthu. “Tilinso ndi ntchito yowonetsetsa kuti anthu asamawononge madzi mu njira zosiyanasiyana. Padakalipano pali zambiri zolakwika chifukwa panalibe ogwira ntchito koma tsopano tayamba kulemba anthu ntchito,” anatero a Mambulu.",https://www.radiomaria.mw/boma-likusaka-ndalama-zokonzera-ndondomeko-ya-madzi/,"October 13, 2022",Izahaki Mwacha
Papa Atsogolera Chikondwelero cha Zaka 60 za Msonkhano Waukulu Wachiwiri wa Vatican,"Mtsogoleri wa mpingo wa Katolika pa dziko lonse Papa Francisco watsogolera a Katolika pa dziko lonse pochita chikondwerero cha zaka 60 kuchokera pomwe msonkhano wachiwiri wa Vatican udautsekulira. Malinga ndi malipoti a Vatican Radio, chikondwererochi chachitika lachiwiri ndi Misa mu tchalitchi chachikulu cha Saint Peter’s Basilica ku Vatican. Msonkhanowu omwe udayamba m’chaka cha 1962, udatha m’chaka cha 1965. Papa Yohane wa nambala 23 ndi yemwe adautsekulira pa 11 October m’chaka cha 1962 ndipo Papa Paulo wa 6 ndi yemwe adatsekera msonkhanowu pa 8 December m’chaka cha 1965. Mu malaliko ake pa Misa’yi, Papa Francisko wati pofuna kumvetsa m’mene mpingo uliri, akhristu akuyenera kumvetsa za msonkhano wachiwiri wa Vatican ponena kuti pali zambiri zofunika kuti akhristu azidziwe zokhudza Mpingo. Papa Francisco wati cholinga cha msonkhanowu chidali chofuna kuti anthu adziwe kuti mpingo ndi chiyani ndipo cholinga chake ndi chiyani, the nature and mission of the Church m’chingerezi. Iye wati cholinga cha mpingo ndiye kusaka nkhosa zotayika. Papa Francisco watsindikanso za kufunika kwa umodzi mu mpingo. Chimodzi mwa zipatso za msonkhano wachiwiri wa Vatican ndiye kupatsa akhristu umwini wa mpingo kuti mpingo uli m’manja mwawo.",https://www.radiomaria.mw/papa-atsogolera-chikondwelero-cha-zaka-60-za-msonkhano-waukulu-wachiwiri-wa-vatican/,"October 13, 2022",Izahaki Mwacha
Amayi Awiri Anjatidwa Atapezeka ndi Mankhwala Owopsa,"Apolisi mu mzinda wa Lilongwe amanga amayi awiri kaamba kowaganizira kuti apezeka ndi mankhwala owopsa a Ephedrine, popanda chilorezo. Malinga ndi wofalitsa nkhani za apolisi mu mzindawo Inspector Hastings Chigalu, anthuwa ndi a Beatrice Kaunda a zaka 19 a m’mudzi mwa Kande mfumu yaikulu Mankhambera m’boma la Nkhatabay ndi a Sekai Chiwala a zaka 46 a m’mudzi mwa Masaliyele m’dera la mfumu yaikulu Mkanda m’boma la Mchinji. Amayi omwe anjatidwawo Iye wati amayiwa amafuna kutumiza mankhwalawa kwa munthu wina mdziko la Phillipines ndipo anawakutira mu katoni ina yomwe amati muli mesh. “Amayiwa titawafunsa akuti anapatsiridwa katunduyu ndi munthu wina wa nyumba yoyandikana nayo yemwe ndi mzika ya mdziko la Nigeria kuti akamutumizire katunduyu ku Phillipines kudzera ku kamopani ina ya za mtengatenga mu tawuni ya Lilongwe. Ogwira ntchito ku kampaniyi anafunsa chomwe chili mu katoniyi ndipo anthuwa atanena kuti muli mesh zinawadabwitsa ndipo ataphwasula ndi pomwe anapeza mankhwalawa atakutiridwa bwino,” anatero Inspector Chigalu. Pakadali pano mankhwalawa awatumiza ku nthambi yowona za mankhwala m’dziko muno ya Pharmacy Medicine and Regulatory Authority (PMRA). Anthuwa akuwasunga m’chitokosi cha apolisi podikira kuti akawonekere ku bwalo la milandu komwe akayankhe mlandu wopezeka ndi mankwala owopsa popanda chilorezo.",https://www.radiomaria.mw/amayi-awiri-anjatidwa-atapezeka-ndi-mankhwala-owopsa/,"October 13, 2022",Izahaki Mwacha
Papa Wati Ndi Wokhudzidwa Ndi Imfa Ya Anthu Khumi Mdziko La Ireland,"Mtsogoleri wa mpingo wa Katolika pa dziko lonse Papa Francisco wati ndi wa chisoni chachikulu kaamba ka imfa ya anthu khumi m’dziko la Ireland. Malinga ndi malipoti a Catholic News Agency, anthuwa afa m’dera la Donegal potsatira kuphulika kwa gas pa malo ena osungira gas a m’dzikolo. Malo omwe aphulikawo Kudzera mwa mlembi wa mkulu wa likulu la Mpingo wa Katolika, Papa watumiza uthenga wopepesa kwa Ambuye Alan McGuckian omwe ndi episkopi wa ku dera lomwe kwachitika ngoziyi. Mu uthengawu, Papa Francisco wati ndi wachisoni chachikulu kaamba ka imfa ya anthu khumi, anthu ena omwe avulala komanso katundu yemwe wawonongeka ndipo wati kudzera m’mapemphero ali pafupi ndi anthu onse omwe akhudzidwa ndi ngoziyi. Iye wapepesa anamfedwa onse ndipo wati ndi pemphero lake kuti Mulungu awakhudze mwa njira ya padera ndi kuwathunzitsa mtima kaamba kotaya abale awo. Papa Francisco sadayiwale kuyikiza m’mapemphero onse omwe avulala kuti achire mwa msanga komanso onse omwe katundu wawo waonongeka. Iye watsiriza ndi kupereka madalitso ake kwa anthu onse a m’dziko la Ireland. Malinga ndi malipoti mwa anthu khumi omwe afa atatu ndi ana ndipo anthu asanu ndi atatu (8) ndi omwe avulala. Padakali pano apolisi m’dzikolo akufufuza kuti apeze chomwe chachititsa ngoziyi.",https://www.radiomaria.mw/papa-wati-ndi-wokhudzidwa-ndi-imfa-ya-anthu-khumi-mdziko-la-ireland/,"October 12, 2022",Izahaki Mwacha
NFRA Ayilamula Isamutse Chimanga Chake ku ADMARC,"Komiti yowona za ulimi kunyumba ya malamulo mdziko muno yalamula nthambi ya National Food Reserve Agency (NFRA) kuti ichite machawi posamutsa chimanga ku ADMARC. Wapampando wa komitiyi a Sameer Suleman anena izi lachiwiri mu mzinda wa Lilongwe pa mkumano wa komitiyi ndi bungwe la NFRA. Ku mkumanowu kumayembekezekanso kufika akuluakulu aku unduna wa za ulimi komanso akuluakulu a bungwe la ADMARC koma sanafike. A Suleman (kumanzere) kuyankhula pa mkumanowo A Suleman ati ngati nthambi ya NFRA sichotsa msanga chimangachi izi zichititsa kuti a Malawi ambiri adzasowe chakudya kaamba koti m’chitidwe wa katangale kuphatikizapo wozembetsa chimanga ukupitilirabe ku bungwe la ADMARC. “Zomwe zikuchitika ku ADMARC ndi zosakhala bwino ndipo ndi zopha aMalawi chifukwa akuyitseka mosatsata malamulo. Nde tawauza a NFRA kuti akachotse chimanga ku ADMARC chifukwa kwalowa mbava kumeneko,” anatero a Suleman. Poyankhulapo mkulu wa bungwe la National Food Reserve Agency (NFRA) kuno ku Malawi a Brenda Kayongo ati amva za pempholi koma iwo atsutsa zoti anthu ena akumagula chimanga ku ADMARC ndi kumakagulitsa ku bungwe la NFRA. “Chiyambireni kugula chimanga chaka chino tagula ku magulu a alimi nde zinazo ndi zabodza,” anatero mayi Kayongo.",https://www.radiomaria.mw/nfra-ayilamula-isamutse-chimanga-chake-ku-admarc/,"October 12, 2022",Izahaki Mwacha
Papa Akhazikitsa Anthu Awiri Kukhala Oyera,"Mtsogoleri wa mpingo wa Katolika pa dziko lonse Papa Francisco wati pali khate la mitundu yosiyanasiyana m’mitima ya anthu. Malinga ndi malipoti a Vatican Radio, Papa wayankhula izi laMulungu ku likulu la mpingowu ku Vatican pa Misa yomwe adatsogolera pomwenso adakhazikitsa anthu awiri kukhala oyera. Anthu okwana 50 sauzande ndi omwe adasonkhana pa mwambowu. Anthu awiri omwe mpingo wawakhazikitsa kukhala oyera ndi Giovanni Battista Scalabrini yemwe adali episkopi ndi Artemide Zatti. Mu malaliko ake, Papa Francisco adakhazikika pa Uthenga Wabwino wa tsiku laMulungu la 28 mu nyengo ya pa chaka omwe ukufotokoza za anthu khumi akhate omwe Ambuye Yesu adawachiritsa koma ndi munthu m’modzi yekha adakumbukira kuthokoza atalandira machiritso. Iye wati mkhristu aliyense akuyenera kuzindikira khate lomwe lili mu mtima mwake ndi kupempha chifundo komanso machiritso a Mulungu. Papa Francisco wati masiku akalewo nthenda ya khate idali kuwalekanitsa odwalawo ndi abale awo komanso anthu ena onse. Pamenepa iye wati tsankho la mtundu uliwonse silikuyenera kupeza malo mu mpingo wa Katolika ndipo wadzudzula khalidwe la anthu ena mu mpingowu lomadziyesa kuti iwo ndiwofunikira kuposa ena. Papa Francisco wati munthu aliyense akuyenera kupeza malo ake mu Mpingo.",https://www.radiomaria.mw/papa-akhazikitsa-anthu-awiri-kukhala-oyera/,"October 12, 2022",Izahaki Mwacha
President Chakwera Watsekulira Chipatala cha Phalombe,"Mtsogoleri wa dziko lino, Dr. Lazarus Chakwera wati boma lake ndi lodzipereka kuwonetsetsa kuti zitukuko zomwe maboma a m’mbuyomu anayamba, zimalizitsidwe. President Chakwera wayankhula izi lachiwiri pa mwambo wotsekulira chipatala chachikulu cha boma la Phalombe. Chipatalachi chomwe chizikwanitsa kugoneka odwala okwana 265, chamangidwa ndi ndalama zoposa 24.7 million US Dollars ndipo chinayamba kumangidwa mchaka cha 2017 ndi mtsogoleri wakale wa dziko lino Professor Peter Mutharika, ndipo chimayembekezeka kutha pofika m’chaka cha 2019. Chipatala cha boma la Phalombe President Chakwera wati zitukuko zomwe maboma osiyanasiyana amamanga amagwiritsa ntchito ndalama za misonkho ya a Malawi ndipo kupitiliza zitukukozi ndi njira yokhayo yowonetsetsa kuti ndalama za misonkho ya a Malawi zikugwira ntchito moyenera. “Zitukuko zonse zomwe maboma a m’mbuyomu analekezera panjira zimalizidwa kuti anthu alandire zitukuko zowayenera. Pali zitukuko zambiri monga misewu, zipatala ndi sukulu m’maboma a Phalombe, Neno, Chikwawa ndi ena,” anatero Dr. Chakwera. Poyankhulapo wogwirizira mpando wa mfumu yaikulu Kaduya ku Phalombe komanso phungu wa dera lapakati m’boma la Phalombe, a George Million anagwirizana poyamikira boma kaamba komalizitsa ntchito yomanga chipatalachi chomwe ati chithetsa mavuto omwe anthu ofuna thandizo la zachipatala amakumana nawo. Komabe, mfumu yayikulu Kaduya yapempha boma kuti lilumikize chipatala cha Phalombe ku madzi a ma paipi chifukwa madzi omwe alipo pano ndi okumba pansi ndipo ndi osadalirika. Chipatala chachikulu cha m’boma la Phalombe achimanga ndi ndalama zochokera ku mabungwe a Arab Bank for African Development, Saudi Fund for Development ndi gawo lina la ndalama kuchokera ku boma la Malawi.",https://www.radiomaria.mw/president-chakwera-watsekulira-chipatala-cha-phalombe/,"October 12, 2022",Izahaki Mwacha
Akhristu 127 ku Parishi ya Rumphi Alandira Ulimbitso,"Lamulungu pa 9 okotobala chaka chino, ndi tsiku losaiwalika kwa akhristu omwe alandira sakramenti la Ulimbitso m’parishi ya St. Dennis ku Rumphi mu dayosizi ya Mzuzu. Poyankhula pa mwambowu, episikopi wa dayosiziyi, Ambuye John Ryan anati ndi okondwa ndi kuchuluka kwa akhristu omwe alandira sakramenti-li ndipo apempha anthuwa kuti akhale zida zodzetsa mtendere pakati pawo. Ambuye Ryan: Sakramenti la Ulimbitso ndi lofunika kwambiri Iwo anati kulandira sakalamenti la Ulimbitso ndiye kuti akhristuwa alandira Mzimu Woyera yemwe adziwathandiza pamene akutumikira Mulungu mu njira zosiyanasiyana. “Sakramenti la Ulimbitso ndi lofunika kwambiri kwa akhristu achikatolika chifukwa choti limapereka udindo kwa akhristuwa wochitira umboni Yesu Khristu,” anatero Ambuye Ryan. Poyankhulapo m’modzi mwa akhristu omwe alandira sakramenti-li mayi Tereza Mhango ati chisangalalo chawo ndi chosefukira kaamba koti akwaniritsa maloto awo polandira sakramenti-li ndipo alonjeza kuti akhala m’m,odzi mwa akhristu odalirika mu mpingo wa Katolika. Sakalamenti la Ulimbitso ndi limodzi mwa ma sakramenti asanu ndi awiri omwe Ambuye Yesu adapanga ndipo polandira sakramenti-li akhristu amalandira Mzimu Woyera ndi mphatso zake.",https://www.radiomaria.mw/akhristu-127-ku-parishi-ya-rumphi-alandira-ulimbitso/,"October 11, 2022",Izahaki Mwacha
Ma episkopi Adzudzula Boma Kaamba Kokolezera Umphawi,"Maepiskopi a mpingo wa katolika mdziko muno adandaula kaamba ka kukula kwa umphawi omwe anthu mdziko muno akukumana nawo. Maepiskopiwa anena izi kudzera mu kalata yomwe alemba yomwe yafotokoza zina mwa zinthu zotsamwitsa zomwe akuti zikulepheretsa dziko lino kupita patsogolo yomwe yalembedwa pa mutu woti; “Pempho lakuti timvetsetse ndiponso tikhudzidwe ndi madandaulo akulira kwa aMalawi osauka.” Tsamba loyamba la kalatayo Iwo atinso ndi okhumudwa kwambiri kuti umphawi ukukulirakulirabe pakati pa anthu mdziko muno pamene boma likulephera kukwaniritsa malonjezo ake. “Ngakhale dziko lino likukumana ndi mavuto osiyanasiyana monga ngozi zogwa mwadzidzidzi, nthenda ya COVID-19, nkhondo yaku Ukraine ndi zina, boma likanatha kuchita bwino pa zinthu zina potsata ndondomeko zowonetsetsa kuti umoyo wa anthu ukuyenda bwino,” yatero kalatayo. Maepiskopiwa ati kuchepa mphamvu kwa ndalama ya Kwacha, kukwera kwa mitengo ya chakudya, kusowa kwa ntchito, kusowa kwa mafuta a galimoto, kusowa kwa ndalama zakunja komanso kusowa kwa ndondomeko zotetezera anthu ogula, ndi zina mwa zizindikiro zoti zinthu mdziko muno sizikuyenda bwino ndipo boma la Tonse Alliance lalephera kutumikira a Malawi monga lidalonjezera. Kalatayi yadandaula za kusowa kwa mgwirizano pakati pa nthambi za boma zosiyanasiyana zolimbana ndi katangale ndi ziphuphu komanso kuchedwa kwa milandu ya katangale yokhudza anthu akuluakulu m’boma. Padakakalipano m’mene ndondomeko ya zipangizo za ulimi zotsika mtengo iyendera chaka chino siyinadziwike ndipo maepiskopiwa ati izi ndi zomvetsa chisoni poganizira kuti nyengo yamvula yayandikira ndipo zimenezi zili ndi kuthekera kodzetsa njala ya dzaoneni. Mwazina maepiskopi a mpingo wa katolikawa, adzudzulanso momwe boma la Tonse Alliance likuyendera ponena kuti mwachuluka miseche, mikangano ndi mpikisano wapansipansi pofuna kutchuka komanso kukonderana. Iwo ati kusowa kwa mgwirizano pa zipani zomwe zili mu mgwirizano wa Tonse kukukhudza anthu osauka ndi amphawi ati kaamba koti zipanizi zili kalikiliki kulimbana m’malo momaganizira zosowa za anthu ndi chitukuko cha dziko lino. Padakalipano boma silinayankepo kanthu pa nkhaniyi kaamba koti mneneri wa boma a Gospel Kazako sanayankhe lamya yawo kuti ayankhulepo pa nkhaniyi.",https://www.radiomaria.mw/ma-episkopi-adzudzula-boma-kaamba-kokolezera-umphawi/,"October 11, 2022",Izahaki Mwacha
Papa Wachita Mkumano Ndi Alangizi A Sukulu Za Chikatolika ku Switzerland,"Mtsogoleri wa mpingo wa Katolika pa dziko lonse Papa Francisco wachita mkumano ndi alangizi a chi Katolika m’sukulu za m’dziko la Switzerland. Malinga ndi malipoti a Vatican Radio, mkumanowu wachitikira ku likulu la mpingo ku Vatican.  Iye wayamikira ntchito yotamandika yomwe alangizi a chi Katolika (Catholic chaplains) m’sukulu za m’dziko la Switzerland akugwira ndipo wati ulangizi wawo ndi wofunika kwambiri. Papa wawapempha kuti azigwira ntchito yawo molumikizana ndi akhristu a mipingo ina pofuna kupititsa patsogolo ntchito yosula achinyamatawa komanso ngati njira yopititsira patsogolo ubale wabwino pakati pa mipingo ya chikhristu. Iye wati akuzindikira kuti ntchito ya ulangizi kwa achinyamata ndi yovuta komabe wati ngakhale izi zili chomwechi, ntchitoyi ndi yobweretsa chimwemwe maka powaona achinyamatawa akukula ndi kumakhala anthu odalirika. Iye watsindika za kufunika kokhala pafupi ndi achinyamatawa, pomawamvetsera ndi kuwalondolera kuti amudziwe Mulungu. Papa Francisco wamaliza ndi kuthokoza alangiziwa poganiza kuti abwere ku Vatican ndipo wawafunira zabwino zonse pa ntchito yawo.",https://www.radiomaria.mw/papa-wachita-mkumano-ndi-alangizi-a-sukulu-za-chikatolika-ku-switzerland/,"October 11, 2022",Izahaki Mwacha
Woyera wa lero,Mwayi Pindani lero  pa 10 October akutipatsira  Dainel Comboni woyera yemwe akutiphunzitsa kukhala anthu akhama pofalitsa mnthenga woyera Podcast: Play in new window | Download,https://www.radiomaria.mw/woyera-wa-lero/,"October 10, 2022",Izahaki Mwacha
Papa Wati Ndi Wokhudzidwa Ndi Imfa Ya Anthu 34 Ku Thailand,"Mtsogoleri wa mpingo wa Katolika pa dziko lonse Papa Francisco wati ndi wa chisoni chachikulu kaamba ka imfa ya anthu 34 omwe aphedwa pa sukulu ina m’dziko la Thailand. Malinga ndi malipoti a Vatican Radio, Papa wayankhula izi mu uthenga wake wopepesa potsatira imfa’yi. Matupi a ena mwa anthu ophedwawo Munthu wina yemwe apolisi a m’dziko la Thailand ati adali wapolisi, lachinayi pa 6 October adapita pa sukulu ina ya ana aang’ono kwambiri yopezeka mu mzinda waukulu wa dzikolo wa Bangkok atanyamula mfuti komanso mpeni, ndi kupha anthu 34 ndipo mwa anthuwa 23 ndi ana. Malipoti akuti munthu wa upanduyu atafika kunyumba kwake, adaphanso mkazi wake ndi mwana wake womupeza asadadziombere yekha. Apolisi afotokoza kuti munthuyu yemwe ndi wa zaka 34 amazengedwa mlandu wina wogwiritsa ntchito mankhwala ozunguza bongo. Iwo ati kwa nthawi yaitali tsopano za upandu ngati izi sizidachitikepo mu mbiri ya dzikolo. Potsatira nkhani yomvetsa chisoniyi, Papa Francisco watumiza uthenga wake wopepesa. Iye watumiza uthengawu kudzera mwa mlembi wa mkulu wa likulu la mpingo wa Katolika, Vatican Secretary of State Cardinal Pietro Parolin. Papa Francisco wati ndi wa chisoni chachikulu kaamba ka imfa ya anthu ochuluka chotere. Iye wapepesa anamfedwa onse ndipo watsimikiza za mapemphero ake kwa anamfedwawa ndi ena onse omwe akhudzidwa ndi imfayi mu njira zosiyana-siyana. Papa watsiriza ndi kunena kuti ndi pemphero lake kuti pa nthawi yovutayi anamfedwa onse athe kupeza chilimbikitso kuchokera kwa anthu akufuna kwabwino.",https://www.radiomaria.mw/papa-wati-ndi-wokhudzidwa-ndi-imfa-ya-anthu-34-ku-thailand/,"October 10, 2022",Izahaki Mwacha
Msonkhano wa WUCWO Uli Mkati M’dziko la Greece,"Nsonkhano wa nthumwi za gulu la amayi achikatolika pa dziko lonse la World Union Catholic Women, ukuchitika m’dziko la Greece. Malinga ndi m’modzi mwa nthumwizi, mayi Catherine Nyangulu, omwe ndi ochokera kuno ku Malawi mu dayosizi ya Mzuzu, nsonkhanowu wayamba lachinayi pa 6 October 2022 ndipo utha lamulungu pa 9 October 2022. Amayi a WUCWO kuchita msonkhano wawo Mayi Nyangulu ati nthumwizi zikuwunika mfundo zinayi zomwe bungweli linapereka kwa amai akatolika pa dziko lonse mu m’chaka cha 2019. Iwo ati mwa zina ku nsonkhanowu kusankhidwa ena mwa maudindo a atsogoleri a bungweli. “Ku msonkhano wathu m’chaka cha 2019 omwe unachitikira m’dziko la Senegal, tinawunikira zinthu zinayi zomwe amai akatolika tikuyenera kumazichita makamaka tinamuyang’ana kwambiri mmayi yemwe akuvutika kwambiri komanso anthu okalamba, ana osayiwala za chilengedwe,” anatero mayi Nyangulu Msonkhanowu ukuyembekezeka kupindulira kwambiri amayi akatolika m’dziko muno pamenenso akuyembekezeka kukhala ndi ulendo woyera wopita m’dziko la Italy.",https://www.radiomaria.mw/msonkhano-wa-wucwo-uli-mkati-mdziko-la-greece/,"October 8, 2022",Izahaki Mwacha
Atolankhani Athandiza Anthu Odwala Khate,"Atolankhani pansi pa bungwe lothana ndi matenda a chifuwa chachikulu cha Tuberculosis (TB) komanso Khate la National TB and Leprosy Elimination, apereka katundu osiyanasiyana wa ndalama zosachepera 500 sauzande kwacha ku mudzi wa anthu odwala nthenda ya Khate ku Utale 2 m’boma la Balaka. Sonani (wavala malaya akuda) kupereka katunduyo kwa m’modzi mwa anthuwo M’modzi mwa atolankhaniwa Doreen Sonani wati ganizo lothandiza ku malowa linadza potsatira kuwona mavuto omwe anthu odwala nthendayi akukumana nawo mdziko muno. Iye anati anthuwa amakumana ndi mavuto osiyanasiyana pa moyo wawo kaamba ka nthenda yawo. “Kupatula kugwira ntchito yathu yolemba nkhani, tinaganiza zoti tizagwireko ntchito ya chifundo yothandiza anzathu amene akudwala nthenda ya Khate amene akupezeka kuno ku Utale chifukwa tuikudziwa kuti anthu amenewa akukumana ndi mavuto ochuluka,” anatero Sonani. Poyankhulapo m’modzi mwa odwala nthenda ya Khate a Tobias Mofolo wayamikira atolankhaniwa kaamba kowathandiza ndi katundu kuwonjezera pa ntchito yomwe amagwira yomemeza ena kudzathandiza pa malowa. Pakadali pano, bambo mfumu wa Parish ya Utale 2 yomwe imayang’anira malowa, bambo Samuel Malamulo apempha thandizo la mayendedwe omwe angathandize oyang’anira malowa kumatengera odwala ku chipatala chachikulu pomwe pasowekera kutero.",https://www.radiomaria.mw/atolankhani-athandiza-anthu-odwala-khate/,"October 8, 2022",Izahaki Mwacha
Papa Wati Aliyense Amayitanidwa Kukhala Woyera,"Mtsogoleri wa mpingo wa Katolika pa dziko lonse Papa Francisco wati munthu aliyense amayitanidwa ndi Mulungu kuti akhale woyera. Malinga ndi malipoti a Vatican Radio, Papa wayankhula izi ku likulu la mpingo ku Vatican pa mkumano wake ndi nthumwi za ku msonkhano womwe wakonzedwa ndi bungwe lomwe limawona za anthu oyera mu Mpingo. Kukhala anthu oyera m’masiku ano, Holiness Today ndi mutu wa msonkhanowu. Iye wati ngakhale kuti mpingo uli ndi anthu ambiri omwe adatchulidwa kuti ndi oyera, anthu akuyenera kuzindikira kuti palinso anthu ena ambiri oyera omwe mpingo sudawatchulebe mpaka lero kuti ndi oyera. Papa Francisco wati anthu oyera mu mpingo ndi zitsanzo zosilirika ndipo za mtengo wa patali za moyo wa chikhristu. Iye wati pamene mpingo umatchula munthu kuti ndi woyera umafuna kuzindikiritsa ndi kuphunzitsa akhristu ankhaninkhani kuti ndi zotheka kukhala mkhristu weniweni ndipo pa nthawi yomweyo Mpingo umafuna kuti anthu oyerawa akhale nyale kwa akhristu ena onse kuti naonso potsatira moyo wokoma wa anthu oyerawa athe kukhala anthu oyera. Papa Francisco wamaliza ndi kunena kuti ndi chikhulupiriro chake kuti msonkhanowu uthandiza kuonanso zizindikiro za moyo wa anthu oyera m’masiku ano a makono.",https://www.radiomaria.mw/papa-wati-aliyense-amayitanidwa-kukhala-woyera/,"October 8, 2022",Izahaki Mwacha
Papa Akacheza mdziko la Bahrain Mwezi wa Mawa,"Mtsogoleri wa mpingo wa Katolika pa dziko lonse Papa Francisco akuyembekezeka kukacheza m’dziko la Bahrain kumayambiliro a mwezi wa mawa. Ofesi yofalitsa nkhani ku Vatican, yatsimikiza za ulendowu omwe ukhalepo kuyambira pa 3 mpaka pa 6 November.  Likulu la mpingo wa Katolika pa dziko lonse lati Papa Francisco akacheza m’dzikolo atavomera pempho la a episkopi a mpingo wa Katolika komanso boma la dzikolo. Mlozo omwe likulu la mpingo wa Katolika pa dziko lonse latulutsa wati Papa akakhala nawo pa msonkhano wolimbikitsa ubale wabwino pakati pa anthu, Bahrain Forum for Dialogue: East and West for Human Coexistence. Koma si pokhapo, iye akachita mkumano ndi akuluakulu a chipembedzo cha chisilamu, nkumano ndi mipingo yonse ya chikhristu ya m’dzikolo, kuyankhula kwa a kazembe oyimira maiko awo, atsogoleri a ndale, atsogoleri a mabungwe omwe si a boma, kuyankhula kwa a episkopi, ansembe, asisitere, a bulazala, asemino ndi a Katekisiti, mkumano ndi achinyamata a m’dzikolo komanso kuchita Misa. Papa Francisco akhala Papa woyamba kukacheza m’dziko la Bahrain.",https://www.radiomaria.mw/papa-akacheza-mdziko-la-bahrain-mwezi-wa-mawa/,"October 8, 2022",Izahaki Mwacha
Boma Litumiza Alenje M’madera Osautsidwa ndi Nyama Zotetezedwa,"Unduna wa zokopa alendo, chikhalidwe ndi nyama zakutchire walamula kuti madera onse omwe ali pafupi ndi nkhalango yotetezedwa ya Kasungu, mukhale alenje a boma pofuna kuteteza mbewu ndi miyoyo ya anthu a m’maderawa. Nduna mu undunawu Dr. Micheal Usi anena izi lachitatu m’dera la Sub T/A Nthunduwala m’boma la Kasungu pomwe amayendera ndi kupepesa maliro ku mabanja a anthu omwe anaphedwa ndi njobvu mderalo Dr. Usi: Posachedwapa ntchito yomanga mpanda iyambika Iwo ati posachedwapa ntchito yomanga mpanda wa nyesi ya magetsi iyambika mozungulira madera onse komwe nyamazi zikusautsa ndipo atsimikizira anthu a m’deralo komwe nyama zakhala zikuwononga madimba, mbewu ndi ziweto zawo kuti boma liwathandiza powapatsa thandizo la chakudya. Pomaliza ndunayi yati kuponyedwa kwa asilikali a nkhalangowa m’maderawa kuchepetsa nkhawa ya anthu komabe alangiza anthuwo kuti adzikhala tcheru kaamba koti nyama zosiyanasiyana zikhala zikubwera kuchokera nkhalango zosiyanasiyana m’dziko muno. “Pali chikonzero choti posachedwapa ntchito yomanga mpanda iyambika ndipo kuti mpandawo ukatha kumangidwa, nyama zina monga mikango, akambuku ndi zina zochuluka zikhala zikubweretsedwanso mu nkhalango ya Kasungu National Park,” anatero a Usi. Poyankhulapo mfumu yaikulu Nthunduwala anathokoza ndunayi pofika ku deralo kudzawalimbikitsa ndi kupepesa mabanja okhudzidwa omwe anataya achibale awo pamene anaphedwa ndi njobvu. M’modzi mwa anamfedwa a Josophat Chikwawa Chirwa anati imfa ya m’bale wawo yawasiya m’mavuto aakulu kaamba koti malemuwa anasiya ana omwe akufunika thandizo pa moyo wawo wa tsiku ndi tsiku. Pa 16 September chaka chino, njobvu zolusa zomwe zinathawa mu nkhalangoyi zinapha anthu awiri m’maderawa. Izi zikuchitika pangodutsa miyezi iwiri nthambiyi itasamutsa nyama zoposa 600 kuchoka ku malo otetezedwa a Liwonde kupita nazo ku Kasungu National Park.",https://www.radiomaria.mw/boma-litumiza-alenje-mmadera-osautsidwa-ndi-nyama-zotetezedwa/,"October 7, 2022",Izahaki Mwacha
Papa Wati Mapemphero Amapatsa Ufulu,"Mtsogoleri wa mpingo wa Katolika pa dziko lonse Papa Francisco wati mapemphero komanso kuzindikira chomwe munthu ali, zimathandiza akhristu kukhala afulu. Malinga ndi malipoti a Vatican Radio, Papa Francisco wayankhula izi lachitatu ku likulu la mpingo ku Vatican pamene akupitirizabe kuphunzitsa anthu za kufunika kosinkhasinkha ndi kuchita ziganizo zolondola. Papa wati mkhristu aliyense angathe kudziwa chomwe ali ngati apeza nthawi yomasinkhasinkha. Iye wati kawiri-kawiri anthu amavutika kuchita ziganizo zolondola kaamba koti sadzidziwa iwo eni. Papa Francisco wati kulephera kupemphera bwino komanso kulephera kuchita ziganizo zolondola ndi zotsatira za kusadzidziwa umo m’mene munthu uliri. Iye wafotokoza kuti monga m’mene munthu amasowekera kuti adziwe nambala ya chinsinsi kuti athe kuchita zinthu pa makina a kompyuta ndi kosowekeranso kudziwa zinsinsi zodzamitsira moyo wa uzimu. Ndipo chimodzi mwa zinsinsi za moyo wa uzimu ndiye kudzidziwa iwe mwini m’mene uliri.",https://www.radiomaria.mw/papa-wati-mapemphero-amapatsa-ufulu/,"October 7, 2022",Izahaki Mwacha
Papa Watsindika Za Mpingo Wochitira Zinthu Limodzi,"Mtsogoleri wa mpingo wa Katolika pa dziko lonse Papa Francisco watsindika za kufunika kokhala ndi mpingo wochitira zinthu limodzi. Malinga ndi malipoti a Vatican Radio, Papa wayankhula izi posinkhasinkha cholinga cha mapemphero ake a mwezi uno wa October. Iye wati ndi pemphero lake kuti mpingo ukhale wokhulupirika, wopanda mantha polalika Uthenga wa Chipulumutso, wogwirizana, wokonzeka kulandira munthu aliyense ndipo woyendera limodzi. Kudzera mu uthenga wa pa kanema, Papa Francisco wafotokoza tanthauzo la liwu loti Sinodi lomwe wati ndi lochokera ku chiyankhulo cha chi Giriki kutanthauza kuyendera limodzi. Iye wafotokoza kuti ndi cholinga cha Mulungu kuti mpingo mu nyengo ino ya makono udziwonetsa umodzi wake poyendera limodzi. Pamenepa Papa Francisco wati mpingo ungathe kumayendera limodzi ngati utamamvetsera ndipo pa nthawi yomweyo ngati mpingowo ukhala wokonzeka kutsekula zitseko kwa awo omwe adakali kunja kwa mpingo. Iye wachenjeza kuti anthu akuyenera kusiyanitsa Sinodi ndi momwe zinthu zimakhalira mu nyumba ya malamulo. Papa Francisco wafotokoza kuti Sinodi siikutanthauza kuchita kafukufuku koma m’malo mwake Sinodi ndi nthawi yomvetsera zomwe Mzimu Woyera afuna kuti zichitike. Iye waonjezeranso Sinodi ndi nthawi yopemphera kaamba koti popanda kupemphera palibe Sinodi.",https://www.radiomaria.mw/papa-watsindika-za-mpingo-wochitira-zinthu-limodzi/,"October 7, 2022",Izahaki Mwacha
"Anjatidwa Kaamba Kopezeka Ndi Mfuti, Zipolopolo","Apolisi m’boma la Chiradzulu, amanga bambo wina yemwe dzina lake ndi Prince Bwanali, wa zaka 28 kaamba kopezeka ndi mfuti ya F92 komanso zipolopolo, opanda zikalata zoyenera. Bwanali atanyamula mfuti ndi zipolopolo Malinga ndi wofalitsa nkhani ku polisi ya Chiradzulu, Innocent Moses, lolemba sabata ino, apolisi a pansewu omwe amachita chipikisheni anayimitsa njinga yamoto yomwe Prince ndi anzake ena anakwera ndipo anawona mfuti ili mu lamba wake. Atamufunsa bwino za mfutiyo, iye analephera kuwonetsa mapepala a mfutiyo, ndipo apo anamumanga ndi kukamusiya mchitolokosi. Bamboyu akuyembekezeka kukawonekera ku bwalo la milandu posachedwapa kuti akayankhe mulandu wopezeka ndi mfuti yopanda chilorezo. Prince Bwanali, amachokera m’mudzi wa Nkonde, m’dera la mfumu yaikulu Kadewere m’boma la Chiradzulu.",https://www.radiomaria.mw/anjatidwa-kaamba-kopezeka-ndi-mfuti-zipolopolo/,"October 6, 2022",Izahaki Mwacha
Papa Achita Zokambirana ndi Mkulu wa Kampani Yopanga Lamya,"Mtsogoleri wa mpingo wa Katolika pa dziko lonse Papa Francisco wachita zokambirana ndi mkulu wa kampani yopanga lamya za m’manja ya Apple, a Tim Cook. Papa kukambirana ndi Cook Malinga ndi malipoti a Vatican Radio, awiriwa achita zokambirana zao m’kachipinda komata kunyumba ya Vatican Apostolic Palace. Cook adafika m’dziko la Italy pa 28 September kugwira ntchito zosiyana-siyana monga kukhazikitsa sukulu ya pamwamba yotchedwa Apple Developer Academy komanso walandira degree ya ulemu, honorary degree ku sukulu ya ukachenjede yodziwika kuti University of Naples Federico II. M’mbuyomu Papa Francisco wachita zokambirana ndi akuluakulu a ma company odziwika bwino monga mkulu wa company ya Tesla ndi SpaceX, Elon Musk, Eric Schmidt yemwe adali mkulu wa company ya Google osaiwala muyambitsi wa Facebook, Mark Zuckerberg. Papa Francisco wakhala akunena kuti zipangizo za makono zikuyenera kutumikira anthu osati anthu kutumikira zinthuzi.",https://www.radiomaria.mw/papa-achita-zokambirana-ndi-mkulu-wa-kampani-yopanga-lamya/,"October 6, 2022",Izahaki Mwacha
Kuyenda ndi Mofolo Woyera,Program ya kuyenda ndi Mofolo Woyera yomwe ikufotokoza zimene Mofolo Woyera anaphunzitsa kudzera mu kalata yomwe analembera a chipani chake ndipo akupanga ndi bambo Joseph Kimu Podcast: Play in new window | Download,https://www.radiomaria.mw/kuyenda-ndi-mofolo-woyera/,"October 5, 2022",Izahaki Mwacha
Mpingo Ndi Anthu,Program yoyamba  ya  Mpingo ndi Anthu yomwe ikufotokoza cholinga cha programyi  ndipo akupanga  ndi Bambo Medric Mlava. Podcast: Play in new window | Download,https://www.radiomaria.mw/mpingo-ndi-anthu/,"October 5, 2022",Izahaki Mwacha
ECM Yapempha Akhristu Achilimike Pofalitsa Mthenga Wabwino,"Akhristu mdziko muno awapempha kuti achilimike pa ntchito yawo yofalitsa Mthenga Wabwino posatengera mavuto osiyanasiyana omwe akukumana nawo pa moyo wawo wa tsiku nditsiku. Bishop Stima: Mwezi wa Chibalalitso ndi ofunikira kwambiri Wachiwiri kwa wapampando wa bungwe la maepiskopi a mpingo wa katolika mdziko muno Ambuye Montfort Stima ndi omwe anena izi lachiwiri pa msonkhano wa atolankhani omwe unachitikira mu mzinda wa Lilongwe. Ambuye Stima ati ngakhale kuti dziko lapansi kuphatikizapo dziko la Malawi likukumana ndi mavuto osiyanasiyana, koma ati Akhristu akuyenera kulimbika pa ntchito yawo yofalitsa Mthenga Wabwino. “Mwezi wa Chibalalitso ndi ofunikira kwambiri. Mkhristu aliyense awonetsetse kuti ali ndi udindo wothandiza pofalitsa mthenga wa Mulungu kuti ena amudziwe Yesu,” anatero Ambuye Stima. Zina mwa zinthu zomwe zimachitika mu mwezi wa October ndi monga kupemphelera ntchito zofalitsa Mthenga Wabwino pa dziko lonse, kuphunzitsa za kufunika kotumikira ena komanso kusonkhetsa ndalama zomwezimagwiritsidwa ntchito polalika Mthenga Wabwino.",https://www.radiomaria.mw/ecm-yapempha-akhristu-achilimike-pofalitsa-mthenga-wabwino/,"September 27, 2022",Izahaki Mwacha
Papa Apempha Achinyamata Kutumikira Modzipereka,"M’mawu ake kwa achinyamata 1, 000 a bungwe la Shalom mu Hall ya Papa Paulo wa 6 ku Vatican, Papa Francisco wawalimbikitsa kutumikira Mulungu mosacheuka ndi modziyiwala. Iye wati ndi kofunika kuti apeze njira za tsopano zopititsira patsogolo bungweli lomwe cholinga chake ndikuti achinyamata azitumikira achinyamata anzawo. Koma si pokhapo, Papa Francisco watsindika za kufunika koti achinyamatawa azimvetsera Mzimu Woyera ndi zomwe Mpingo umaphunzitsa. Iye wati ndi Mzimu Woyera yemwe amawongolera Mpingo ndi kupititsa patsogolo ntchito za Mpingo. Bungwe la Shalom Catholic Community lidayamba m’chaka cha 1982 m’dziko la Brazil ndi cholinga chofuna kulimbikitsa achinyamata kukhala zida zobweretsa kusintha komanso kukhala zida zodzetsa mtendere potengera chitsanzo cha Yesu Khristu. Bungweli padakali pano likupezeka m’maiko 33.",https://www.radiomaria.mw/papa-apempha-achinyamata-kutumikira-modzipereka/,"September 27, 2022",Izahaki Mwacha
Bishop Stima Asankha Bambo Mambo Kukhala Vicar General,"Episkopi wa dayosizi ya Mangochi, Ambuye Montfort Stima asankha bambo Davie Mambo kukhala Vicar General wa dayosiziyo. Malinga ndi chikalata chomwe episkopi wa dayosizi ya Mangochi Ambuye Montfort Stima alemba, iwo asankha bambo Mambo pa udindowu kulowa m’malo mwa bambo Frank Chingale omwe akupita kukapitiriza maphunziro a Philosophy ku Arrupe Jesuit University mdziko la Zimbabwe. Vicar General watsopano wa dayosizi ya Mangochi Bambo Mambo analowa unsembe pa 25 September, 2004 ndipo pamene akusankhidwa pa udindowu anali akutumikira ngati bambo mfumu wa parishi ya Namalaka mu dayosiziyo. Poyankhulapo pa nkhaniyi bambo Mambo athokoza Mulungu kaamba kosankhidwa pa udindowu ndipo apempha akhristu mu dayosisiyi kuti awapemphelere kuti atumikire bwino pa udindowu. “Ndikuthokoza Mulungu pa zimene wandichitira. Udindo uliwonse umakhala ndi zoyenera kuti ukwaniritse ndiye monga ndakhala ndikugwilira ntchito m’mbuyomu ndipitiriza kugwira ntchito modzipereka. Chimene ndingapemphe ndi mapemphero kwa akhristu a dayosizi ya Mangochi kuti tithe kukwaniritsa zomwe Mulungu watisankhira pa udindowu,” anatero bambo Mambo. Ambuye Stima asankhanso alangizi awo atsopano omwe ndi bambo Medrick Chimbwanya, bambo Menas Mukaka, bambo George Nyanga, bambo Danasio Malajira, bambo Tito Bayani komanso bambo Isaac Mpokwe. Episkopiyu wasankhanso maudindo ena monga mlembi wa episkopi yemwe tsopano ndi bambo Medrick Mlava, bambo Steven Namame asankhidwa kukhala mkulu owona za chiyitanidwe, bambo Steven Kamanga kukhala mkulu owona za ma katekisti, bambo Paul Kumwenda kukhala mkulu owona za baibulo mu dayosiziyo ndipo episkopiyu wasankhanso bambo Frank John Chiwaula omwe adzodzedwa unsembe pa 13 August chaka chino, kukhala mlembi wa zofalitsa mauthenga mu dayosiziyo.",https://www.radiomaria.mw/bishop-stima-asankha-bambo-mambo-kukhala-vicar-general/,"September 22, 2022",Izahaki Mwacha
PMS Slovakia Yakhutira Ndi Ntchito Za PMS ku Malawi,"Bungwe lowona ntchito za mabungwe a Utumiki wa a Papa la Pontifical Mission Societies (PMS) mdziko la Slovakia layamikira momwe bungwe la PMS mdziko muno likugwilira ntchito zake zotukula miyoyo ya akhristu mu njira zosiyanasiyana. Mkulu wa bungwe la PMS mdziko la Slovakia bambo Ivan Knaze ndi omwe anena kwa atolankhani lachinayi mu nzinda wa Lilongwe pambuyo poyendera ntchito zomwe bungwe la PMS mdziko muno likugwira mu dayosizi ya Dedza. Akuluakulu a bungwe la PMS mdziko la Slovakia anafika mdziko muno loweruka pa 19 September ndipo mwazina iwo ayendera chipatala cha mpingo wa katolika cha Nzama, Dedza Parish komanso ntchito yomanga tchalitchi latsopano la parish ya Dedza ndi zina zambiri. Alendo a PMS ku Slovakia atafika mdziko muno ndi aMalawi ena Iwo ati ndi okhutira ndi momwe mpingo wa katolika muno ukugwiritsira ntchito bwino thandizo la ndalama zomwe umalandira kuchokera ku Slovakia potukula miyoyo ya ana. “Tayendera ntchito zambiri zomwe zikutukula miyoyo ya ana ndipo takhutira ndi momwe ntchitozi zikuyendera. Koma tawona kuti pakufunika tithandize ku mbali ya maphunziro chifukwa sukulu zambiri zilibe zipinda zabwino zophunzilira,” anatero bambo Ivan. Poyankhulapo mkulu wa bungwe la PMS kuno ku Malawi bambo Vincent Mwakhwawa ati mwazina alendowa awonanso kufunikira kotukula magawo ena komanso kuwunikira bwino mavuto omwe akhristu mdziko muno akukumana nawo. “Ndine okondwa kuti awona kuti ndalama zomwe amapereka zikugwiradi ntchito. Komabe iwo amva chisoni ndi mavuto amene alipo powona kuti akhristu ambiri ndi ovutika ndipo atilimbikitsa kuti tizithandizana ngati ana a banja limodzi,” anatero bambo Mwakhwawa.",https://www.radiomaria.mw/pms-slovakia-yakhutira-ndi-ntchito-za-pms-ku-malawi/,"September 22, 2022",Izahaki Mwacha
Papa Apita Mu Tauni Ya Asisi Loweruka Likudzali,"Mtsogoleri wa mpingo wa katolika pa dziko lonse Papa Francisco loweruka likudzali akuyembekezeka kupita mtauni ya Assisi m’dziko la Italy. Malinga ndi malipoti a Vatican Radio, Papa apita mtauni’yi kukakhala nawo pa msonkhano wa achinyamata wokambirana nkhani za chuma. Msonkhanowu omwe ndi wa masiku atatu ndipo ukudziwika kuti The Economy of Francisco ubweretsa pamodzi achinyamata ochokera m’maiko 100. Awa ndi achinyamata omwe akuchita mabizinesi osiyanasiyana komanso omwe chidwi chawo chili pa nkhani za chuma. Nthumwi ku msonkhanowu mwazina zikakambirana ndondomeko zomwe maiko angamatsate poyendetsa nkhani za chuma ndi cholinga chofuna kuti chuma chizifikira anthu onse osati kagulu ka anthu ochepa. Achinyamatawa akhala akugwira ntchito kwa zaka ziwiri ndipo aka kakhala koyamba kuti akumane pa maso ndi pa maso ndi kukambirana nkhani za chuma mowunikiridwa ndi moyo wa Francisco Woyera wa ku Assisi. Poyankhulapo pa za msonkhanowu, Archbishop Domenico Sorrentino wa ku Assisi m’dziko la Italy wati ndi zomvetsa chisoni kuti ndi anthu ochepa omwe ali a mponda matiki pamene anthu ochuluka ali mu umphawi wadzaoneni.",https://www.radiomaria.mw/papa-apita-mu-tauni-ya-asisi-loweruka-likudzali/,"September 22, 2022",Izahaki Mwacha
Papa Akufuna Mfundo Za Ku Msonkhano Wa Zipembezo Zonse Zikwaniritsidwe,"Mtsogoleri wa mpingo wa katolika pa dziko lonse Papa Francisco wati ndi pemphero lake kuti mfundo zomwe msonkhano wa atsogoleri a zipembedzo zosiyanasiyana za dziko la pansi udamanga, zikwaniritsidwe. Malinga ndi malipoti a Vatican Radio, Papa wayankhula izi lachitatu kwa anthu omwe adasonkhana pa bwalo la Saint Peter’s Square pamene amafotokoza za ulendo wake wokacheza m’dziko la Kazakhstan. Ulendowu omwe udali wa nambala 38 kunja kwa dziko la Italy chikhalireni pa mpando wa u Papa, iye adakachita nawo msonkhano wa atsogoleri a zipembedzo zosiyanasiyana za dziko lonse la pansi, the 7th Congress of Leaders of World and Traditional Religions. Papa Francisco wati adapita m’dziko la Kazakhstan ndi cholinga chofuna kukalimbikitsa nthumwi ku msonkhanowo za kufunika kwa mtendere pa dziko la pansi komanso za kufunika kozindikiritsa maiko kuipa kwa m’chitidwe wogwiritsa ntchito zida zowopysa za nyukiliya. Iye wati ndi pemphero lake kuti mfundo zomwe nthumwi ku msonkhanowo zidamanga zikwaniritsidwe ndi kuyamba kubereka zipatso. Papa Francisco wati adali wokondwa kuona anthu a msangala a dzikolo ndipo mwa njira ya padera a Katolika a dzikolo omwe wati akuchita zazikulu potukula Mpingo. Asadalankhule kwa anthu pa tsikuli monga achitira kawiri-kawiri, Papa Francisco adayamba wazungulira pa bwalo la Saint Peter’s Square mgalimoto ya mpanda denga yotchedwa popemobile kupereka moni kwa anthu komanso kudalitsa ana.",https://www.radiomaria.mw/papa-akufuna-mfundo-za-ku-msonkhano-wa-zipembezo-zonse-zikwaniritsidwe/,"September 22, 2022",Izahaki Mwacha
Tidziwe za Bible,"Kusinkhasinkha mawu a Mulungu kuchokera m’buku la Amos 3 – 6, motsogozedwa ndi mutu wa chaka chino cha Baibulo woti Kumvetsera ndikusinkhasinkhasinkha mawu limodzi Podcast: Play in new window | Download",https://www.radiomaria.mw/tidziwe-za-bible/,"September 22, 2022",Izahaki Mwacha
Papa Wapempha Aepiskopi Akhale Bwenzi La Osauka,"Lolemba, Papa Francisco adalandira gulu la episkopi okwana 200 kunyumba ya Vatican Apostolic Palace. Awa ndi a episkopi omwe angosankhidwa kumene pa udindowu m’chaka chapitachi ndipo ndi ochokera mbali zonse za dziko la pansi. Chochititsa chidwi pa nkumanowu ndi chakuti a episkopi’wa limodzi ndi Papa Francisco adakhala mozungulira kotero kuti amawonana bwino lomwe komanso padali kukambirana za kukhosi mwa ubale. M’mawu ake pa mkumanowu Papa Francisco wapempha a episkopi’wa kuti akhale abwenzi a anthu osauka. Koma si pokhapo iye wawapempha kuti akuyenera kumalimbikitsa kukambirana ngati njira yothetsera kusamvana pakati pa anthu. A episkopi atsopanowa ali ku Rome kuchita maphunziro a ntchito yao ndipo maphunzirowa akonzedwa ndi dipatimenti yoona za a episkopi ndi mpingo wa ku M’mawa, Dicastery for Bishops and for Eastern Churches ndipo maphunzirowa akuchitikira ku malo otchedwa Regina Apostolorum Atheneum.",https://www.radiomaria.mw/papa-wapempha-aepiskopi-akhale-bwenzi-la-osauka/,"September 20, 2022",Izahaki Mwacha
Brother Makolija a Chipani cha OHF Amwalira,"A ku likulu la chipani cha Oblates of the Holy Family (OHF) alengeza za imfa ya Brother Vincent Makolija a chipanichi omwe amwalira lolemba pa 19 September ku chipatala cha Chiradzulu District. Mkulu wa chipanichi Brother Gerald Manjamkhosi afotokozera Radio Maria Malawi kuti brother Makolija amwalira kaamba ka nthenda ya shuga. Malemu Brother Makolija Iwo ati mwambo woika m’manda thupi la malemu Brother Makolija uchitika lachitatu pa 21 September likulu la chipanichi ku Nguludi. “Talandira uthenga dzulo kuti ali ku chipatala shuga wangokwera mosayembekezera ndiye amwalira chifukwa cha zimenezo. Lero titenga thupi kupita nalo ku likulu la chipani chathu ku Nguludi komwe kukakhale kuchezera maliro ndipo mawa ndi pomwe atayikidwe m’manda ayikidwa ku Mother House ya OHF komweko ku Nguludi,” anatero brother Manjamkhosi. Brother Makolija amwalira akugwira ntchito ku sukulu yosulira aphunzitsi ya Chiradzulu Teachers Training College.",https://www.radiomaria.mw/brother-makolija-a-chipani-cha-ohf-amwalira/,"September 20, 2022",Izahaki Mwacha
Anthu Khumi Afa pa Ngozi yapa Nsewu M’boma la Kasungu,"Potsatira ngozi yomwe yachitika lolemba madzulo m’boma la Kasungu, zatsimikizika kuti anthu okwana khumi ataya miyoyo yawo ndipo ena makumi awiri ndi anayi avulala galimoto yomwe anakwera itachita ngozi m’boma la Kasungu. Wofalitsa nkhani za apolisi m’boma la Kasungu, Sub Inspector Joseph Kachikho watsimikiza za nkhaniyi ndipo wati ngoziyi yachitika m’mudzi mwa Mkula pafupi ndi Nkhamenya mu nsewu waukulu wa Kasungu -Mzimba (M1). Bus yomwe yachita ngoziyo Malinga ndi a Kachikho, ngoziyi yakhudza bus ya mtundu wa Marcopolo ya kampani ya Matours nambala yake MN 6364 yomwe imayendetsedwa ndi a Macdonald Kumonda, ndiponso galimoto ya mtundu wa ERF truck, nambala yake KK4105/ KA2584. “Woyendetsa bus-yi amachokera mtunda wa Kasungu kupita cha ku Mzimba atanyamula anthu okwana 66. Pofika malo a ngoziwa oyendetsayu analephera kuiwongolera bwino chifukwa choti amathamanga kwambiri zomwe zinachititsa kuti iwombe galimoto ya mtundu wa truck yomwe inangodziyimira pamalopo. Ndipo izi zitachitika anthu okwana khumi (10) a chipatala cha Nkhamenya anatsimikiza kuti amwalira ndipo ena makumi awiri ndi anayi (24) avulala, pomwe oyendetsayu ndi anthu ena makumi Awiri (20) avulala koma mochepa,” anatero Sub Inspector Kachikho. Pakadali pano matupi a omwalirawa asungidwa ku nhyumba ya chisoni ya chipatala cha boma la Kasungu ndipo apolisi apempha anthu omwe abale awo anali pa ulendo ndipo akusowa kuti apite akazindikire matupi awo pa chipatalachi. Mwazina apolisiwa alangizanso anthu kuti adzitsatira malangizo a pansewu  pofuna kupewa ngozi za mtunduwu.",https://www.radiomaria.mw/anthu-khumi-afa-pa-ngozi-yapa-nsewu-mboma-la-kasungu/,"September 20, 2022",Izahaki Mwacha
"Papa Wapempha Bata Pakati Pa Maiko A Azerbaijan, Armenia",Mtsogoleri wa mpingo wa katolika pa dziko lonse Papa Francisco wapempha bata ndi mtendere pakati pa maiko a Azerbaijan ndi Armenia. Papa wanena izi pambuyo potsogolera pemphero la Uthenga wa Mnjelo kwa Amayi Maria kwa anthu omwe adasonkhana pa bwalo la Saint Peter’s Square ku Vatican. Iye wati wayikiza m’mapemphero anthu onse omwe akuvutika kaamba ka kumenyana komwe kukuchitika pakati pa maiko a awiriwa ndipo wapempha a Katolika kuti athandizane naye popemphelera bata ndi mtendere pakati pa maikowa. Papa Francisco wapempha maikowa kuti asiye kumenyana ndipo m’malo mwake athetse kusamvana kwawo kudzera mu kukambirana. Papa Francisco watsimikizira anthu a m’maiko awiriwa kuti ali nao pafupi kudzera m’mapemphero. Kupatula kupempherera maiko a Azerbaijan ndi Armenia iye wapemphanso anthu kuti asatope kupempherera bata ndi mtendere pakati pa maiko a Russia ndi Ukraine. Iye wamaliza ndi kutsindika kuti kusamvana kulikonse kungathe ngati anthu angasankhe kuchita zokambirana m’malo mochita nkhondo.,https://www.radiomaria.mw/papa-wapempha-bata-pakati-pa-maiko-a-azerbaijan-armenia/,"September 19, 2022",Izahaki Mwacha
Akhristu Achilimike Pochita Zabwino – Papa,"Mtsogoleri wa mpingo wa katolika pa dziko lonse, Papa Francisco watsindika za kufunika kochilimika pochita zinthu zabwino nthawi zonse. Malinga ndi malipoti a Vatican Radio, Papa wayankhula izi lamulungu ku likulu la mpingowu ku Vatican. Iye wati akhristu akuyenera kuchilimika pochita zinthu zabwino nthawi zonse popeza angakhale Mawu a Mulungu amene amatsindika za kufunika kochitira ena zabwino makamaka anthu osowa. Papa Francisco wati mphatso zosiyanasiyana zomwe Mulungu adapereka kwa anthu ake pa dziko la pansi zikuyenera kufikira ndi kuthandiza anthu onse popanda ka gulu kena ka anthu ochepa kuphangira zinthu zomwe zidayenera kuwafikira anthu ambiri. Pamenepa iye wati ndi kofunika kukhala anthu otha kupeza njira zothandiza anthu mwa msanga kuvuuka m’mavuto osiyanasiyana. Iye watsiriza ndi kudzudzula m’chitidwe woipa wa katangale omwe wati umawonjezera mavuto a anthu ovutika ndi kale.",https://www.radiomaria.mw/akhristu-achilimike-pochita-zabwino-papa/,"September 19, 2022",Izahaki Mwacha
‘Dziko la Malawi Silikuchita Bwino pa Ufulu wa Democracy’,"M’modzi mwa anthu omwe amayankhula pa nkhani zosiyanasiyana mdziko muno a Patrick Kombe ati kuchokera nthawi yomwe Malawi idayamba ufulu wa ulamuliro wa democracy, zinthu zambiri zinalowa pansi. Izi zikudza pamene dziko lapansi lidasankha pa 15 September chaka chilichonse   kuti lidzikhala loganizira za ufulu wa Democracy. Kombe: Zambiri sitinachite bwino M’mawu awo a Kombe ati kupatula zina zimene ngati dziko lachita bwino komanso magawo ngati ulimi, maphunziro, ndi za umoyo, boma likuyenera kuyikapo chidwi kwambiri kuti zipite pasogolo. Mwachitsanzo iwo ati akayerekeza nkhani za ulimi m’mene zimayendera m’mbuyomu, dziko limatha kukhala ndi chakudya chokwanira chakachonse zomwe akuti padakali pano ndo zovutirapo. “Ngati dziko pali magawo ambiri omwe silidachite bwino kuyerekeza ndi m’mene zidalili nthawi ya ulamuliro wa chipani chimodzi. Monga Malawi chuma chake chili mu nthaka koma ngati mzika zake zikulephera kukhala ndi chakudya chokwanira chaka chonse ndi chizindikiro choti ulimi wapita pansi kwambiri. Chachiwiri tiyeni tiwone maphunziro, mwana wa Standard 8 yakale ndi wapano simungafananize ayi. Pano angakhale waku college kuti ayankhule chingerezi zikuchita kumuvuta kuphunzira osapezanso ntchito pamene kale zidali pompopompo. Za umoyo, chitukuko zonse tasaliranso kwambiri chifukwa zambiri tikugwiritsanso ntchito zinthu zomwe zidaliko nthawi ya ulamuliro wa chipani chimodzi. Zonsezi gwero lake ndi katangale. Tiyeni tiyesense kuthana ndi katangale tikatelo tiwona kuti mwina tikhonza kuchita bwino,” anatero a Kombe. Mwazina iwo ayamikiranso mabwalo oweruza milandu kaamba ka kagwiridwe kawo ka ntchito kapamwamba potsata chilungamo.",https://www.radiomaria.mw/dziko-la-malawi-silikuchita-bwino-pa-ufulu-wa-democracy/,"September 19, 2022",Izahaki Mwacha
Parishi ya Holy Family Bowe Ikwanitsa zaka 25,"Kunali chikondwelero choti parishi ya Holy Family Bowe mu dayosizi ya Mzuzu yakwanitsa zaka 25 kuchokera pomwe inakhazikitsidwa ndiponso kuti asisiteri awiri a chipani cha Sisters of Holy Rosary akwanitsa zaka 50 ndinso 25 akutumikira Mulungu ngati asisiteri. Asisiteriwa ndi Sister Jasinta Mkandawire omwe akwanitsa zaka makumi Asanu (50) ndi Sister Clementina Phiri omwe akwanitsa zaka 25 akutumikira Mulungu ngati sisiteri mu chipani cha Sisters of Holy Rosary. Mwambowu wachitika lamulungu pa 18 September 2022 ndipo amene anatsogolera mwambo wa nsembe ya Misa ndi Monsignor Andrew Chunda a mu dayosiziyi. Akhristu pa chikondwelero ku Bowe Parishi mu dayosizi ya Mzuzu M’mawu awo Monsignor Chunda anati ndi okondwa ndi momwe akhristu a m’parishyi agwilira ntchito yawo potumikira Mulungu. Iwo apempha akhristuwa kuti apitirize umodzi wawo omwe akhala akuwonetsa zaka 25 zapitazi. Kumbali ya asisiteri omwe achita chaka chawo, Monsignor Chunda apempha atumikiwa kuti apitirize kutumikira Mulungu mwa toto moyo. Poyankhulapo m’modzi mwa asisiteriwa Sister Clementina Phiri anathokoza Mulungu kaamba ka mphatso ya moyo ndiponso zaulere zochuluka zomwe iwo ndi anzawo akukumana nazo mu utumiki wawo. Potsiriza asisiteriwa apempha akhristu m’parishiyi kuti adziwapemphelera ndi cholinga choti Utumiki wawo uyende bwino. Wapampando wa akhristu eni ake mu parishiyi a Mose Nyirenda anathokoza Mulungu kuti mwambowu wachitika patadutsa zaka ziwiri potsatira mliri wa Covid-19. “M’malo mwa akhristu onse a mu parishi ino, chisangalalo chathu ndi chodzadza tsaya kuti chaka chino mwambowu watheka,” anatero a Nyirenda. Mwazina pa mwambowu akhristu okwana 120 alandira sacramenti la Ulimbitso. Parishi ya Holy Family Bowe ikupezeka m’mudzi mwa Mende m’dera la mfumu yaikulu M’nyanja m’boma la Kasungu. Parishiyi inakhazikitsidwa m’chaka cha 1995 ndipo kufika pano ili ndi matchalitchi ang’onoang’ono okwana 29 ndi miphakati 255. Parishiyi ili ndi chiwerengero cha akhristu choposa 30 sauzande ndipo agulupa alipo asanu ndi awiri (7). Ansembe a chipani cha Missionary Society of St Paul ndi omwe akuyendetsa parishiyi ndipo bambo Charles Igibone ndi omwe ali bambo mfumu a parishiyi. Mwambowu unasonkhanitsa anthu osiyanasiyana monga andale, mafumu, akhristu eni ake ozungulira parishiyi ochokera m’madera a mafumu aakulu M’nyanja, Mphomwa, Simlemba ndiponso Sub T/A Chinsinga kuphatikizirapo ochokera m’maparishi a ma dayosizi ena.",https://www.radiomaria.mw/parishi-ya-holy-family-bowe-ikwanitsa-zaka-25/,"September 19, 2022",Izahaki Mwacha
Kusowa Kwa Mafuta Kwasokoneza Ntchito Yomanga Ngalande Ya Ulimi Wa Mthilira Ku Chikwawa,"Pamene vuto la kusowa kwa mafuta a dizilo omwe ndi ofunika kuyendetsera galimoto ndi makina ena, bungwe la Shire Valley Transformation Programme lati pakufunika kuti makampani maka a zomangamanga athandizidwe mwachangu kuti ntchito zawo zisamayime kapena kuchedwa. Izi zayankhulidwa pamene nduna ziwiri za maunduna okopa alendo ndi nyama za ku tchire Dr. Michael Usi ndi wachiwiri kwa nduna ya za ntchito ndi mayendedwe a Nancy Chaola Mdooko anakayendera ntchitoyi ndi kuwona mmene maunduna awo angathandizire kuti ntchitoyi iyende bwino.  Malingana ndi a Usi, unduna wokopa alendo uli ndi chikhulupiliro choti ngalande ya ulimi wa mthilirayi ikhala mbali imodzi yokopa alendo kaamba koti ndi yaikulu komanso yamangidwa mdera lomwe ndi mbali za nkhalango zikulu zikulu zosungira nyama zofunika ngati za Majete ndinso Lengwe National Park zomwe zithandize kubweretsa ndalama za kunja mdziko muno. “Anthu omwe amawononga chilengedwe cha nkhalangozi komanso kupha nyama amachita izi kaamba ka umphawi ndi kusowa ndalama, ndiye ntchito ya ngalande ya madziyi ikatha anthu omwe amalowa mu nkhalango ndi kuwononga nyama asiya kaamba koti akhala ndi zochita ku ulimiwu,” anatero a Usi. Nawo mayi Chaola Mdoko anati unduna wawo ukhala ukuwona magawo omwe ungagwire ntchito ndi bungwe la Shire Valley Transformation Programme ngati kumanga milatho yabwino ndinso misewu m’malo omwe ntchito za ulimiwu zikuchitika. Ntchito yokumba ngalandeyi ikazatha, izakhala yaikulu m’chigawo chonse cha mayiko akumwera kwa Africa kaamba koti izatenga ma hekitala pafupifupi 43,000 ndipo izathandiza alimi a m’maboma a Chikwawa ndi Nsanje kulima mbewu zisiyanasiyana pa ulimi wa malonda ndi chakudya.",https://www.radiomaria.mw/kusowa-kwa-mafuta-kwasokoneza-ntchito-yomanga-ngalande-ya-ulimi-wa-mthilira-ku-chikwawa/,"September 19, 2022",Izahaki Mwacha
Njovu Yolusa Yapha Munthu M’boma La Kasungu,"Njovu yolusa yomwe inathawa mu nkhalango ya Kasungu National Park, yapha bambo wina m’mudzi mwa Kalanga m’dera la mfumu yaikulu Nthunduwala m’boma la Kasungu. Malinga ndi yemwe waona izi zikuchitika, Jefule Chimpeni wati malemuwa ndi a John Kondiko omwe akuti atawona njobvuzi zinawapatsa chidwi ndipo anayamba kumazilondola koma mwatsoka anakumana ndi imodzi mwa njovuzi yomwe inawavulaza powapondaponda ndipo afera pomwepo. Poyankhulapo ndi wailesi ino a Brighton Kumchedwa omwe ndi mkulu wa nthambi yowona za nyama zakutchire ati iwo ndi okhudzidwa ndi imfayi. A Kumchedwa ati kuti atumiza kale alenje a boma kuti akachotse njovuzo ku deralo. “Padakalipano tatumiza kale alenje athu kuti akazisake njovuzo kuti zibwelere mu nkhalango,” anatero a Kumchedwa Izi zikudza pangodutsa miyezi iwiri nthambi yowona za nyama zakutchire itasamutsa njobvu zokwana 263 kuchoka ku nkhalango ya Liwonde National Park kupita nazo ku Kasungu National Park.",https://www.radiomaria.mw/njovu-yolusa-yapha-munthu-mboma-la-kasungu/,"September 16, 2022",Izahaki Mwacha
Bambo Azimangilira Atasemphana Maganizo ndi Mkazi Wake M’boma la Kasungu,"Bambo wina wa zaka 48, Christopher Baloni wadzipha podzikhweza ndi chingwe m’boma la Kasungu. Wofalitsa nkhani za apolisi m’bomalo, Sub Inspector Joseph Kachikho watsimikiza za nkhaniyi ndipo wati izi zachitika pa15 September chaka chino m’mudzi mwa Kajimtchi. Malinga ndi apolisi malemuyu anasemphana maganizo ndi mkazi wake pa nkhani za m’banja pomwe amadzudzula mkaziyu kuti amachita chibwenzi ndi mwamuna wina. Izi sizinasangalatse mkaziyu ndipo zinabweretsa mkangano pakati pawo zomwe zinachititsa kuti mkaziyu awuze mwamuna wakeyu kuti apite kwawo. Potsatira kusamvanaku bamboyu anaganiza zongochotsa moyo wake podzikhweza ndi chingwe mu mtengo. Achipatala atapima thupilo zotsatira zake zawonetsa kuti malemuyu wafa chifukwa chobanika. Padakalkipano apolisi ati ndi okhudzidwa ndi kukwera kwa chiwerengero cha imfa za anthu podzipha m’bomalo. Malemu Christopher Baloni anali a m’mudzi mwa Jeremani m’dera la mfumju yaikulu Kalolo m’boma la Lilongwe.",https://www.radiomaria.mw/bambo-azimangilira-atasemphana-maganizo-ndi-mkazi-wake-mboma-la-kasungu/,"September 16, 2022",Izahaki Mwacha
Papa Wadzudzula A Ndale Posalabadira Miyoyo Ya Anthu,"Mtsogoleri wa mpingo wa katolika pa dziko lonse Papa Francisco wati kukhala munthu wa ndale woganizira anthu, si chinthu cha pafupi. Malinga ndi malipoti a Vatican Radio, Papa Francisco wayankhula izi dzulo pa msonkhano wa atolankhani mu ndege pochokera m’dziko la Kazakhstan kupita m’dziko la Italy. Iye wati ndi a ndale ochepa omwe amaika ubwino wa anthu awo patsogolo asadayambe kudziganizira iwo eni. Papa Francisco wati ndi kosakwanira kungokhala ndi anthu a ndale koma chachikulu msinkhu ndiye kukhala ndi a ndale omwe ali ndi ukadaulo pochita ndalezo. Iye waonjezeranso kuti kuchita ndale zooneka ku maso kwa anthu ndi chiitanidwe cha paderadera kapena kuti vocation mu chingerezi. Papa Francisco wati anthu ali ndi udindo wothandiza anthu a ndale kuchita ndale zolozeka ndipo wati ndale zenizeni zikuyenera kuthandiza anthu kuvuuka mu umphawi ndi mavuto osiyanasiyana. Pa za ulendo wokacheza m’maiko a Democratic Republic of Congo ndi South Sudan omwe udalephereka mmbuyomu, iye wati pali chiyembekezo kuti ulendowu ukhalapo mwezi wa February chaka cha mawa. Pa msonkhano wa atolankhaniwu, Papa Francisco watsindika za kufunika koti ansembe azimveka fungo la nkhosa zao zomwe wati zingathandize kuti anthu adziwukonda Mpingo komanso kuti ntchito za Mpingo zipite patsogolo. Pa ulendo wokacheza m’dziko la Kazakhstan Papa Francisco adayenda ndi atolankhani makumi asanu ndi atatu (80) ochokera nyumba zosiyanasiyana zofalitsira nkhani.",https://www.radiomaria.mw/papa-wadzudzula-a-ndale-posalabadira-miyoyo-ya-anthu/,"September 16, 2022",Izahaki Mwacha
There is power on the Cross,,https://www.radiomaria.mw/there-is-power-on-the-cross/,"September 16, 2022",Izahaki Mwacha
Kuyenda ndi Mofolo Woyera tsiku ndi tsiku,,https://www.radiomaria.mw/kuyenda-ndi-mofolo-woyera-tsiku-ndi-tsiku/,"September 15, 2022",Izahaki Mwacha
Kalembera Wa Makomo Ayamba Posachedwapa M’maboma Ena Mdziko Muno,"Anthu a m’maboma a Phalombe, Neno, Mwanza ndi Machinga awapempha kuti alembetse kalembera wa makomo yemwe ayambe sabata ya mawa. Mkulu wa nthambi ya yowona za kalembera, ya Unified Beneficiary Registry (UBR) a Kondwani Njumira ndi amene anena izi poyankhula ndi Radio Maria Malawi pomwe imafuna kumva zambiri za m’mene ntchito yolemba makomo mdziko muno ikuyendera. Kalembera wa makomo “Ndondomekoyi ikuyenda bwino. Talembera kale maboma 21 a mdziko muno ndipo padakali pano tikukonzekera kuyamba kalemberayu m’maboma anayi a Phalombe, Neno, Mwanza ndi Machinga,” anatero a Njumira Iwo anati kalemberayu ndi ofunika kwambiri chifukwa ndi amene akuthandiza boma pa nkhani ya zitukuko zosiyanasiyana choncho apempha anthuwa kuti apereke uthenga oyenera omwe boma lidzagwiritse ntchito. “Kalembera ameneyu cholinga chake ndi kuthandiza boma kukhala ndi kaundula amene adzigwiritsidwa ntchito popanga zitukuko zosiyanasiyana, choncho ndikupempha anthu kuti alembetse makomo awo chifukwa kutsogolo kuno boma lidzitenga mu kaundula ameneyu pogwira ntchito zake,” anatsindika motero a Njumira. Bungwe la Unified Beneficiary Registry, likugwiritsidwanso ntchito mu polojekiti ya M’bwezera Chilengedwe (Climate Smart Enhanced Public Works Programme yomwe ikulandira thandizo kuchokera ku bank yaikulu padziko lonse ya World Bank.",https://www.radiomaria.mw/kalembera-wa-makomo-ayamba-posachedwapa-mmaboma-ena-mdziko-muno/,"September 12, 2022",Izahaki Mwacha
Papa Wati ndi Wokhudzidwa ndi Imfa ya Queen Elizabeth Wachiwiri,"Mtsogoleri wa mpingo wa katolika pa dziko lonse, Papa Francisco wati ndi wokhudzidwa ndi imfa ya Queen Elizabeth Wachiwiri wa ku Britain. Malinga ndi malipoti a Vatican Radio, Papa wayankhula izi mu uthenga wake wopepesa potsatira imfayi. Papa Francisko pa mkumano wake ndi Queen Elizabeth Wachiwiri Iye wati ndi wa chisoni chachikulu ndipo wapepesa King Charles Wachitatu, anthu a m’dziko la Britain komanso anthu onse a m’maiko omwe akupanga bungwe la Commonwealth. Iye wati ali limodzi ndi anthu onse omwe akulira pa nthawi yovutayi. Papa Francisco wayamikira malemu Queen Elizabeth Wachiwiri ponena kuti adayetsetsa kutumikira bwino anthu a m’dziko lake komanso anthu a m’maiko omwe akupanga bungwe la Commonwealth. Koma si pokhapo iye waonjezeranso kuti Queen Elizabeth Wachiwiri adali munthu wa chikhulupiliro chosagwedezeka mwa Mulungu. Papa Francisco wati ndi pemphero lake kuti Mulungu alandire mzimu wake mu ufumu wake. Iye watsiriza ndi kufunira King Charles Wachitatu mafuno abwino pa ntchito yake yotumikira anthu komanso wapereka madalitso ake. Queen Elizabeth Wachiwiri yemwe adabadwa pa 21 April m’chaka cha 1926 wamwalira lachinayi pa 8 September ali ndi zaka 96. M’moyo wake Queen Elizabeth Wachiwiri adakumana komanso kuchita zokambirana ndi a Papa asanu; Papa Pio wa 12 m’chaka cha 1951, Papa Yohane wa nambala 23 m’chaka cha 1961, Papa Yohane Paulo Wachiwiri Woyera m’chaka cha 1980, 1982 komanso m’chaka cha 2000, Papa Benedicto wa 16 m’chaka cha 2010 ndipo potsiriza Papa Francisco m’chaka cha 2014.",https://www.radiomaria.mw/papa-wati-ndi-wokhudzidwa-ndi-imfa-ya-queen-elizabeth/,"September 9, 2022",Izahaki Mwacha
"Mabanja 435,000 Apindula Ndi Ndondomeko Ya M’bwezera Chilengedwe","Mabanja okwana 435,000 ochokera m’maboma onse 28 a mdziko muno akuti apindula ndi ndondomeko yomwe boma likhazikitse mwezi wa October chaka chino ndi cholinga chofuna kutukula miyoyo ya anthu a mdziko muno. M’modzi mwa akuluakulu owona ntchito za chitukuko kuchokera ku bungwe la boma la National Local Government Finance Committee mayi Ina Thombozi ndi amene anena izi pa maphunziro a atolankhani ochokera m’chigawo cha kummwera amene anakonzedwa ndi boma pansi pa ndondomeko ya mbwezera chilengedwe ya Climate Smart Enhanced Public Works Programme (CS-EPWP), mu mzinda wa Blantyre. M’modzi mwa akuluakulu ku boma kufotokozera za ndondomekoyi Mayi Thombozi ati ndondomekoyi, ikulowa m’malo mwa ndondomeko ya MASAF IV imene imathandizidwa ndi banki yaikulu padziko lonse, ya World Bank, imene ati inayimitsidwa zaka za m’mbuyomu chifukwa choti sinachite bwino. Iwo ati padakali pano akonza ndondomeko zosiyanasiyana zomwe zithandize kuti ntchitoyi iyende bwino. Iwo ati mwazina ndondomekoyi iyang’anitsitsa nkhani zokhudza madera ang’onoang’ono omwe kumachokera mitsinje, kusamalira nthaka, kubwenzeretsa chilengedwe, kusamalira mphukira, komanso kulimbikitsa kutukula umoyo wa anthu ovutika. “Pofuna kuwonetsetsa kuti ntchitoyi ikuyenda bwino, boma lakhazikitsa njira zosiyanasiyana zomwe litsatire monga kupereka mwayi kwa anthu ogwira ntchito kugula okha zipangizo zogwilira ntchito, mothandizidwa ndi upangiri kuchokera kumakhonsolo, komanso kuchita kalondololondo wa ntchitoyi ndi cholinga choti anthu adziyikapo chidwi pogwira ntchitoyi,” anatero mayi Thombozi. Iwo ati pali chiyembekezo choti anthu amene asankhidwe kugwira ntchitoyi achokera m’mabanja ovutikitsitsa amene ali mu nkhokwe imene boma linakhazikitsa, amenenso ali ndi kuthekera kogwira ntchitoyi ndipo adzilandira malipiro awo pakutha pa masiku 24 m’miyezi iwiri iliyonse. Anthuwa adzilandira ndalama yokwana K900 patsiku ngati akwaniritsa kugwira ntchito imene anapatsidwa pasanathe sabata ziwiri mwezi wachiwiri ukangotha.",https://www.radiomaria.mw/mabanja-435000-apindula-ndi-ndondomeko-ya-mbwezera-chilengedwe/,"September 6, 2022",Izahaki Mwacha
Bambo Anjatidwa Kaamba Kogwilira M’dzukulu Wake M’boma la Dedza,"Bambo wa zaka 52, Bruno Rodwell ali m’manja mwa apolisi kaamba komuganizira kuti wagwilira m’dzukulu wake wa zaka 12 m’boma la Dedza. Wachiwiri wa mneneri wa apolisi m’bomalo, Sergeant Cassim Manda wati bamboyu yemwe ndi oyendetsa galimoto ya boma mu unduna wa zamalimidwe, wapalamula mlanduwu  pa 20 August 2022 pomwe anakokera mwanayo ku chipinda chake ndi kumugwilirira. Atachita zoyipazi mkuluyu anaopseza mwanayu kuti asawuze munthu aliyense za nkhaniyi ponena kuti akatero amupha. Koma mwanayo sanabise za nkhaniyi koma kuwulura, zomwe zachititsa kuti apolisi amange mkuluyu. Bruno Rodwell akuyembekezeka kukawonekera ku khothi komwe akayankhe mlandu ogwilira mwana wang’ono zomwe ndi zosemphana ndi gawo 138 ya buku loweruzira milandu m’dziko muno. Iye amachokera m’mudzi mwa sankhani m’dera la Mfumu yaikulu Chilooka Mboma la Ntchisi.",https://www.radiomaria.mw/bambo-anjatidwa-kaamba-kogwilira-mdzukulu-wake-mboma-la-dedza/,"September 6, 2022",Izahaki Mwacha
Sukulu ya Holy Mother Montessori Ithandiza Chipatala cha Chirimba,"Ophunzira achichepere a sukulu ya m’mera mpoyamba ku Chirimba mu mzinda wa Blantyre, athandiza ndi katundu osiyanasiyana ogwiritsa ntchito odwala ndinso ogwira nchito pa chipatala chaching’ono cha boma chomwe chili mderalo. Poyankhula atapereka thandizoli lomwe ndi ziwiya zotungira madzi, mankhwala a chlorine, masache ndinso zokolopera. A Twaibu kulandira zina mwa zipangizo kuchokera kwa anawo Mphunzitsi wamkulu pa sukuluyi mayi Vanessa Mponda anati anachita izi pofuna kukwaniritsa zolinga zawo zomwe ndi kusula anawa chidwi chokhala ndi mtima opatsa komanso kulimbikitsa ukhondo. Mayi Mponda anati ndi kofunika kusula anawa kuti azikula ndi chidwi chothandiza ndi zochepa zomwe alinazo. “Pali mawu omwe amati kuwongola mtengo n’kulinga uli waung’ono nde choncho anawa akakhala ndi mtima opereka ndinso kuthandiza azakula ndi moyo osamalira anzawo,” anatero mayi Mponda. Ndipo poyankhula m’malo mwa oyang’anira chipatalachi, a Twaibu Makunganya anathokoza sukuluyi ndinso kupempha anthu ndi magulu akufuna kwabwino kuti atengerepo chitsanzo kwa anawa. Motero iwo anati ngakhale zipatala za boma zimalandira thandizo kuchokera ku boma, ndi kofunikabe anthu a mdera kutenga nawo mbali yothandiza maka zinthu zing’ono zing’ono zomwe zimafunika pa moyo wa tsiku ndi tsiku. Sukulu ya Holly Mother Montessori ndi yoyima payokha yomwe ana amalipira pa maphunziro awo.",https://www.radiomaria.mw/sukulu-ya-holy-mother-montessori-ithandiza-chipatala-cha-chirimba/,"September 6, 2022",Izahaki Mwacha
Papa Wapemphelera Mtendere M’maiko Onse Pa Dziko Lapansi,"Ku mapeto a Misa yomukhazikitsa Papa Yohane Paulo Woyamba kukhala wodala yomwe yachitika dzulo lamulungu pa bwalo la Saint Peter’s Square, Papa Francisco sadayiwale kupemphelera mtendere pa dziko lonse la pansi. Kudzera mu uneneri wa Amayi Maria, iye wapempherera mtendere ku Democratic Republic of Congo, Ethiopia, Mali, Nigeria, Mozambique, Somalia, South Sudan ndi Sudan ndi maiko ena onse. Pa mwambowu Papa Francisco sadayiwale kuthokoza anthu 25,000 omwe adafika ku mwambowu kuchokera mbali zosiyanasiyana za dziko lapansi kudzachitira umboni mwambo wochititsa chidwiwu. Mwa njira ya padera, iye wathokoza mtsogoleri wa dziko la Italy, Sergio Mattarella, nduna yaikulu ya dziko la Monaco, Pierre Dartout chifukwa chokhala nawo pa mwambo waukuluwu. Pa 13 October chaka chatha, Papa Francisco adawuza bungwe lomwe limawona za anthu oyera mu Mpingo motsogozedwa ndi Cardinal Marcello Semeraro yemwe ndi mkulu kapena kuti prefect wa bungwe la Congregation for the Causes of Saints, kuti lilengeze ku dziko lonse zakuti Papa Yohane Paulo Woyamba ndi wodala. Apatu Papa’yu adali atavomereza mulakuli omwe udayenereza Papa Yohane Paulo Woyamba kukhala wodala. Malipoti akulongosola za msungwana wina wa zaka 11 yemwe adadwala mwa kayakaya koma zidatsimikizika kuti kudzera mu uneneri wa Papa Yohane Paulo Woyamba, msungwanayu adachira mosayembekezereka ndi modabwitsa. Papa Yohane Paulo Woyamba adamwalira mwadzidzidzi pa 28 September m’chaka cha 1978 atangokhala Papa kwa masiku 33. Papa Yohane Paulo Woyamba amadziwika kwambiri chifukwa cha msangala yake ndi chifukwa chake anthu amamutchula kuti “the smiling pope.”",https://www.radiomaria.mw/papa-wapemphelera-mtendere-mmaiko-onse-pa-dziko-lapansi/,"September 6, 2022",Izahaki Mwacha
Papa Wayamikira Bungwe La Caritas La M’dziko La Spain,"Poyankhula kwa mamembala a bungwe la Caritas la m’dziko la Spain kunyumba ya Vatican Apostolic Palace, Papa Francisco wayamikira bungweli kaamba ka ntchito yaikulu yomwe bungweli lakhala likugwira m’dziko la Spain kwa zaka 75. Iye walimbikitsa mamembala a bungweli kuti apitirize kupititsa patsogolo ntchito za bungweli maka powonetsera ena chikondi ponena kuti akhristu akuyenera kumadziwika pokhala a chikondi kwa ena monga ana a banja limodzi la Mulungu. Papa Francisco watsindika za kufunika kothandiza anthu osowa kuti nao athe kudziyimira pawokha. Iye wati kutumikira ena ndi kuwathandiza kuti athe kuima paokha ndiyo ntchito yotamandika. Papa Francisco wati pogwira ntchito za chifundo zosiyanasiyana akhristu anapitiriza ntchito za chifundo zomwe Yesu Khristu adali kugwira ali pansi pano. Iye wati kutumikira ena ndi kugwira ntchito za chifundo ndi chiyitanidwe chapadera. Papa Francisco wamaliza ndi kunena kuti akhristu akuyitanidwa kukhala a Samaria a chifundo. Bungwe la mpingo wa katolika la Caritas la m’dziko la Spain lidayamba kugwira ntchito zake m’chaka cha 1947 ndipo chaka chino bungweli likukondwelera kuti lakwanitsa zaka 75.",https://www.radiomaria.mw/papa-wayamikira-bungwe-la-caritas-la-mdziko-la-spain/,"September 6, 2022",Izahaki Mwacha
Ophunzira Awiri a Fomu 4 Anjatidwa Kaamba Kobera Mayeso,"Ophunzira awiri a fomu 4 pa sukulu ya Mzimba Open Distance Learning, ali m’manja mwa apolisi kaamba kowaganizira kuti apezeka ndi mayeso a boma a chaka chino a fomu 4. Wofalitsa nkhani za apolisi m’boma la Mzimba, Sub Inspector Peter Botha watsimikiza za nkhaniyi ndipo wati ophunzirawa ndi Dominic Ngala komanso Vincent Sakala onse a zaka 19 zakubadwa. Iwo ati apolisiwa anatsinidwa khutu ndi m’modzi mwa ogwira ntchito ku bungwe lolembetsa mayeso mdziko muno la Malawi National Examinations Board (MANEB) amene anafika m’bomalo kudzayendera momwe mayesowa akuyendera. Apolisiwa atatsatira nkhaniyi ndi pomwe dzulo (lachinayi) amanga awiriwa pa nthawi yomwe amalemba mayeso a practical a phunziro la Chemistry. Awiriwa akuti anapanga magulu awiri pa tsamba la mchezo la WhatsApp pomwe amagawana mayesowa ndipo malinga ndi a Botha, maphunziro ena omwe alembedwa kale monga Agriculture ndi Biology anagawidwanso pa gululo. Anthuwa akuyembekezeka kukawonekera ku bwalo la milandu ndi kukayankha mlandu wopezeka ndi mayeso a boma popanda chilorezo omwe ndi otsutsana ndi gawo 14 ya malamulo oyendetsera mayeso mdziko muno. Dominic Ngala amachokera m’mudzi mwa Mankhambira mdera la mfumu yaikulu Chikulamayembe m’boma la Rumphi ndipo Vincent Sakala ndi ochokera m’mudzi mwa Zikhole mdera la mfumu yaikulu M’mbelwa m’boma la Mzimba.",https://www.radiomaria.mw/ophunzira-awiri-a-fomu-4-anjatidwa-kaamba-kobera-mayeso/,"September 2, 2022",Izahaki Mwacha
Papa Wati Mchitidwe Wopha Anthu Opalamula Milandu Ikuluikulu Ukuyenera Kutha,"Mtsogoleri wa mpingo wa katolika pa dziko lonse, Papa Francisco wati m’chitidwe wopha anthu omwe apha anzawo kapena kupalamula milandu ikuluikulu, ukuyenera kuthetsedwa. Malinga ndi malipoti a Vatican Radio Papa Francisco walankhula izi mu uthenga wake posinkhasinkha cholinga cha mapemphero ake mwezi uno wa September. Mwezi uno wa September Papa Francisco akupemphera kuti m’chitidwe wopha anthu omwe apha anzawo kapena kupalamula milandu ikuluikulu ukuyenera kuthetsedwa. “Tiyeni tipemphere kuti m’chitidwe wopha ena ngati chilango chifukwa choti apha anzawo kapena chifukwa chopalamula milandu ikuluikulu uthe chifukwa kupereka chilango chotero ndi kupepusa ulemelero wa moyo wa munthu,” watero Papa Francisco. Pamenepa iye wapempha anthu akufuna kwabwino kuti athandize kuthetsa m’chitidwewu. Papa Francisco wati ali ndi chikhulupiliro kuti m’chitidwewu utha kaamba koti tsiku ndi tsiku anthu ambiri m’maiko osiyanasiyana akubwera ndi kunena poyera kuti m’chitidwewu ndi woipa ndipo oyenera kuthetsedwa imene wati ndi nkhani yodzetsa chimwemwe ku mpingo. Iye wafotokoza kuti kupha anthu ngati chilango chifukwa choti apha anzawo kapena chifukwa choti apalamula milandu ikuluikulu ndi m’chitidwe wosathandiza chifukwa choti lamuloli silipereka mwayi kuti anthu omwe apalamula milanduyi athe kulapa ndi kukhala osinthika. Pa 28 April m’chaka cha 2021 bwalo lalikulu loweruza milandu ku Malawi lidagamula kuti chilangochi chithe koma patapita ka nthawi kochepa lamuloli adalibwenzeretsanso.",https://www.radiomaria.mw/papa-wati-mchitidwe-wopha-anthu-opalamula-milandu-ikuluikulu-ukuyenera-kutha/,"September 2, 2022",Izahaki Mwacha
Papa Wadandaula ndi Kupitilira Kwa Kuwonongeka Kwa Chilengedwe,"Mu uthenga wake wa chaka chino wa tsiku loganizira kufunika kosamala chilengedwe komanso kuyamika Mulungu kaamba ka mphatsoyi, World Day of Prayer for the Care of Creation, Papa Francisco wati ndi wokhudzidwa kwambiri kuti m’chitidwe owononga chilengedwe ukupitirabe. Iye wati poyang’ana chilengedwe, pali zinthu ziwiri zomwe munthu sangaziphonye. Poyamba kuyamika Mulungu kaamba ka mphatso ya chilengedwe komanso pa nthawi yomweyo kumva chisoni kaamba ka m’mene anthu akuwonongera chilengedwe. Papa Francisko kusonyeza chitsanzo chabwino pothilira mtengo Mu uthengawu, Papa Francisco watsindika za kufunika kowona chilengedwe ndi maso a uzimu. Iye wati kuwonongeka kwa chilengedwe kwachititsa kuti nyama za ku tchire zisowe malo okhala komanso wati mvula ikumabwera yochepa kapena yowononga. Koma si pokhapo iye wati kuwonongeka kwa chilengedwe kwabweretsa nyengo yotentha yomwe anthu mmbuyomu sadayiwonepo. Papa Francisco wati nthawi yakwana yoti maiko achitepo kanthu zinthu zisadafike poyipa. Iye adakhazikitsa tsiku loganizira chilengedwe ndi loyamika Mulungu kaamba ka mphatsoyi m’chaka cha 2015 ndipo m’chaka chomwechi pomwe adalemba kalata yotchedwa Laudato Si yofotokoza za kufunika kosamala chilengedwe.",https://www.radiomaria.mw/papa-wadandaula-ndi-kupitilira-kwa-kuwonongeka-kwa-chilengedwe/,"September 2, 2022",Izahaki Mwacha
Gogo Wa Zaka 100 Wanjatidwa Atapezeka Ndi Chamba,"Apolisi m’boma la Mzimba amanga bambo wina wa zaka 100 zakubadwa kaamba komuganizira kuti wapezeka ndi chamba opanda chilorezo. Wofalitsa nkhani za apolisi m’bomalo, Sub Inspector Peter Botha wati mkuluyu Stanely Gondwe wamangidwa lachitatu, kunyumba kwake. Iye wati apolisi anatsinidwa khutu ndi anthu ena ndipo atapita ku nyumba kwa mkuluyo ndi pomwe anakapeza ndowa ziwiri zodzadza ndi chamba. Bamboyu anamangidwa pa malo pomwepo ndipo amutsekulira mulandu wopezeka ndi chamba popanda zikalata zomuyenereza. Stanely Gondwe amachokera m’mudzi mwa Jam Kalua mdera la mfumu yaikulu M’mbelwa m’boma lomwelo la Mzimba.",https://www.radiomaria.mw/gogo-wa-zaka-100-wanjatidwa-atapezeka-ndi-chamba/,"September 2, 2022",Izahaki Mwacha
Arkidayosizi ya Lilongwe Ili ndi Parishi Yatsopano M’boma la Kasungu,"Kunali chisangalalo loweruka pa 27 August, 2022 m’dera la mfumu yaikulu Njombwa m’boma la Kasungu pomwe akhristu kuphatikizapo anthu osiyanasiyana ochokera m’madera osiyanasiyana anasonkhana pamodzi kuchitira umboni kukhazikitsidwa kwa parishi ya tsopano ya mpingo wa katolika ya St. Francis de Sales Manyani mu arkidayosizi ya lilongwe. Amene anatsogolera mwambowu ndi arkiepiskopi wa arkidayosiziyo Ambuye George Desmond Tambala. Bambo mfumu a parishiyo bambo Sebastian (kumanzere) ndi Ambuye Tambala Poyankhulapo pa mwambowu, Ambuye Tambala omwenso ndi wapampando wa bungwe la maepiskopi a mpingo wa katolika mdziko muno, apempha akhristu a m’parishyo kuti akhale pa ubale wabwino ndi Ansembe awo. Iwo anati mpingo wa katolika umadziwika ndi masakramenti ake ndipo izi kuti zifikire akhristu pakuyenera kukhala kuti pali ubale wabwino pakati pa wansembe ndi akhristu ake. “Ubale wa pakati pa wansembe ndi akhristu si pongoyendetsa parishi ayi koma maziko ake ndi pa Misa pa kulandira ma sakramenti,” anatero Ambuye Tambala. M’awu ake woyimira akhristu eni ake m’parishyo a Joseph Kapatuka anathokoza Mulungu kuti pempho lawo lomwe lakhalapo kwa nthawi yaitali tsopano lakwaniritsidwa. Nayo mfumu yaikulu m’deralo Senior Chief Njombwa inagwirizana ndi a Kapatuka ponena kuti kubwera kwa parishiyi ku derali kuthandiza kukweza chitukuko kaamba koti mpingo wa katolika umabwera ndi zitukuko zosiyanasiyana. Tchalitchi la Manyani linakhazikitsidwa m’chaka cha1930 motsogozedwa ndi malemu Village Headman Benedicto Kacheta kufikira pano pomwe tsopano yakhazikitsidwa kukhala parishi. Pakadali pano parishiyi ili ndi matchalitchi ang’ono ang’ono okwana 22. Bambo Sebastian Susairaji a chipani cha St. Francis de Sales ndi omwe asankhidwa kukhala bambo mfumu oyamba a parishiyi. Chiwerengero cha maparishi omwe akupezeka mu arkidayosizi ya Lilongwe tsopano chafika pa 44 koma pali chiyembekezo choti chisanathe chaka chino maparishi ena awiri atsopano akhazikitsidwanso.",https://www.radiomaria.mw/arkidayosizi-ya-lilongwe-ili-ndi-parishi-yatsopano-mboma-la-kasungu/,"August 28, 2022",Izahaki Mwacha
Lundu Athetsa Gulu La Bwalo La Achewa,"Mfumu yaikulu ya Achewa mdziko muno Paramount Chief Lundu yati yathetsa gulu lina lomwe limati limayimira Achewa lotchedwa Bwalo la Achewa, ati kaamba koti limabweretsa m’gawaniko pakati pa Achewa mdziko muno. Lundu: Ine ndi Gawaundi ndife amodzi Poyankhula pa nsonkhano wa olemba nkhani omwe anachititsa mu mzinda wa Blantyre lachitatu, mfumuyi inati yakhala ikuchita manyazi kaamba ka zomwe gululi likhala likuchita pomagwiritsa ntchito dzina lake kupempha ndalama popanda iye kudziwa zomwe ndi zonyozetsa mtundu wa Achewa komanso utsogoleri wake. Pamenepa iwo anati apempha magulu onse omwe ali pansi pa mtundu wa Achewa kuti akhale pambuyo pa bungwe la Chewa Heritage Foundation (CHEFO), lomwe ndi lalikulu mdziko muno. Mfumuyi yatinso pali magulu ena omwe akhala akufuna kubweretsa m’gawaniko pakati pa iye ndi Kalonga Gawa undi ndi cholinga chofuna kugawa Achewa. ” Ine ndi Gawa Undi ndife amodzi ndipo kuyambira lero sindikufuna kumva kuti Bwalo la Achewa kapena Nkumano wa Amang’anja ndi Asena ayi, dziko lino likufunika umodzi ndi mtendere monga pali unduna owona za umodzi ndi kuphunzitsa anthu,” anatero Paramount Chief Lundu. Pansonkhanowu mfumuyi inaperekezedwa ndi mafumu a mtundu wa Achewa ndi a Mang’anja monga Chimaliro, Thomasi, Khwethemule a boma la Thyolo, Chapananga ya m’boma la Chikwawa, Govati ya m’boma la Mwanza, Dzoole kuchokera ku Dowa ndinso Mwansambo wa boma la Nkhotakota.",https://www.radiomaria.mw/lundu-athetsa-gulu-la-bwalo-la-achewa/,"August 25, 2022",Izahaki Mwacha
Papa Wati Nkhondo Ndi Yoipa,"Mtsogoleri wa mpingo wa Katolika pa dziko lonse, Papa Francisco wati nkhondo ndi yoipa kaamba koti imabweretsa mavuto ambiri pa moyo wa anthu. Iye wayankhula izi pano pomwe tsopano nkhondo pakati pa maiko a Russia ndi Ukraine yatha miyezi isanu ndi umodzi. Pamenepa iye wati akupitiriza kupempherera anthu ankhaninkhani kuphatikizapo ana a masiye omwe akuvutika m’dziko la Ukraine angakhale m’dziko la Russia. Papa Francisco wati kuchuluka kwa ana a masiye m’maiko a Russia ndi Ukraine ndi umboni wokwanira kuti nkhondo ndi yopanda pake. Iye wati anthu amene amavutika kawiri-kawiri nthawi ya nkhondo amakhala anthu osalakwa. Papa Francisco wadzudzula onse omwe amapindula ndi nkhondo ngati imeneyi popeza zofuna zao Iye wati sakuyiwalanso m’mapemphero ake a kaidi onse a nkhondo, prisoners of war. Papa Francisco wati kupatula nkhondo pakati pa maiko a Russia ndi Ukraine, dziko la pansi likuyenera kukumbukiranso anthu ankhaninkhani omwe akuvutika m’maiko a Syria, Yemen ndi Myanmar. Iye watsiriza ndi kuyikiza maiko a Russia ndi Ukraine m’manja mwa Amayi Maria.",https://www.radiomaria.mw/papa-wati-nkhondo-ndi-yoipa/,"August 25, 2022",Izahaki Mwacha
Papa Walengeza Chizindikiro Cha Ulendo Wake wa ku Kazakhstan,"Mtsogoleri wa mpingo wa Katolika pa dziko lonse Papa Francisco walengeza chizindikiro komanso mawu omutsogolera pa ulendo wake wokacheza m’dziko la Kazakhstan. Malinga ndi malipoti a Vatican Radio, Papa walengeza izi pano pomwe zokonzekera za ulendowu zili mkati. Chizindikiro cha ulendowo Ulendo wa Papa Francisco wokacheza m’dziko la Kazakhstan udzachitika kuyambira pa 13 mpaka pa 15 September. Ofesi yofalitsa nkhani ku Vatican, Holy See Press Office, yati Papa Francisco akacheza mu mzinda wa ukulu wa dzikolo wa Nur-Sultan kuti akakhale nao pa msonkhano wa atsogoleri a zipembedzo zosiyanasiyana za dziko lonse la pansi, the VII Congress of Leaders of World and Traditional Religions. Msonkhanowu womwe umachitika kamodzi mzaka zitatu zilizonse nthumwi zikakambirana pa mutu woti: udindo wa atsogoleri a zipembedzo wokhudza moyo wa anthu pa mbuyo pa mliri wa corona virus, the Role of Leaders of World and Traditional Faiths in the Socio-Spiritual Development of Humanity after the Pandemic. Papa Yohane Paulo Wachiwiri Woyera ndi yemwe adayamba kukakhala nao pa msonkhano wotere m’chaka cha 2001.",https://www.radiomaria.mw/papa-walengeza-chizindikiro-cha-ulendo-wake-wa-ku-kazakhstan/,"August 25, 2022",Izahaki Mwacha
Ana a Ulumali Akukumana ndi Mavuto Ochuluka – APDM,"Bungwe la anthu a ulumali la Association of People with Physical Disabilities in Malawi (APDM) lapempha boma ndi magulu okhudzidwa kuti atengepo gawo pa mavuto omwe ana a ulumali akukumana nawo mdziko muno. Mkulu wa bungweli a Charles Khaula ndi omwe anena izi lachiwiri pa msonkhano wa atolankhani omwe bugweli linachititsa mu mzinda wa Blantyre. Khaula: Sakuthandizidwa mokwanira ayi Iwo ati kusowa kwa aphunzitsi omwe angathe kuphunzitsa ana a ulumali ndinso kuchepa kwa zipangizo zomwe anawa amagwiritsa ntchito, ndi zina mwa zifukwa zomwe zikuchititsa kuti ana ambiri a ulumali alephere kupitiriza maphunziro awo. “Ana a ulumali ali ndi ufulu monga wina aliyense alili koma mavuto omwe anawa akukumana nawo sakuthandizidwa mokwanira ayi. M’sukulu zambiri za boma mulibe aphunzitsi ambiri omwe angathe kuphunzitsa anawa, zipangizonso monga midadada yophunzilira, zimbudzi ndi zina zambili sizikumangwidwa mwa makono kuti ana a ulumali atha kugwiritsa ntchito,” anatero a Khaula. Pamenepa iwo ati ndi kofunika kuti magulu onse okhudzidwa agwirane manja pothandiza anawa. “Ife lathu ndi pempho ku boma komanso ena onse okhudzidwa kuti tigwirane manja ndi kuthandiza anawa kuti nawo azitha kukhala moyo osangalala, ndi kumapitiriza maphunziro awo kufikira pomwe angafune,” anatero a Khaula. Padakalipano bungweli layambapo zokambirana ndi magulu ena omwe amathandizira kuyendetsa sukulu zomwe ndi za boma monga a Parents Teachers Association ndi Area Development Committee a m’maboma a Salima ndi Chikwawa kuti nawo azitha kuwonetsetsa kuti ana a ulumali akulandira chisamaliro chokwanira msukulu.",https://www.radiomaria.mw/ana-a-ulumali-akukumana-ndi-mavuto-ochuluka-apdm/,"August 24, 2022",Izahaki Mwacha
NAC Yadandaula ndi Kuchuluka kwa Mchitidwe Wogonana Msukulu za Ukachenjede,"Bungwe la National AIDS Commission (NAC) ladandaula kaamba ka kuchuluka kwa mchitidwe wogonana msukulu za ukachenjede zambiri za mdziko muno. Mkulu owona za kapewedwe ka HIV ku bungweli Dr. Hendrina Mwansambo ndi omwe anena izi mu mzinda wa Blantyre pa maphunziro a achinyamata a msukulu za ukachenjede ophunzitsa anzawo za matenda a Edzi. Mchitidwe wogonana akuti wakula kwambiri m’malo ngati amenewa – MUBAS Pamene Dr. Mwansambo amalangiza ophunzirawa za ubwino wochepetsa mchitidwewu omwe akuti ukukolezera kufala kwa kachilombo ka HIV mdziko muno, iwo ati bungwe la NAC liwonetsetsa kuti achinyamata akulandira thandizo loyenera la ku chipatala. “Tikufuna achinyamata azithandizana okhaokha kuti azimasuka ndipo azitha kupeza PEP ndi PrEP mosavuta kuti akhale otetezeka ku matenda amenewa a Edzi. Pamene tikunena izi sikuti tikuwalimbikitsa kuti azigonana ayi koma chifukwa tikudziwa kuti mchitidwe ogonana ndi ochuluka kwambiri msukulu zimenezi ndiye tikuwauza kuti ndondomeko zopewera Edzi sizinasinthe ayi, ofunika kudziletsa kapena kukhala okhulupirika kwa munthu m’modzi,” anatero mayi Mwansambo. Maphunzirowa anayitanitsa pamodzi ophunzira a msukulu za ukachenjede za Malawi University of Business and Applied Sciences (MUBAS), Blantyre International University (BIU), Kamuzu University of Health Sciences (KUHES), DAPP Chilangoma Teachers Training College komanso Millenium University.",https://www.radiomaria.mw/nac-yadandaula-ndi-kuchuluka-kwa-mchitidwe-wogonana-msukulu-za-ukachenjede/,"August 23, 2022",Izahaki Mwacha
Papa Akhazikitsa Ma Cardinal 21 Loweruka Likudzali,"Mtsogoleri wa mpingo wa katolika pa dziko lonse Papa Francisco akuyembekezeka kukhazikitsa pa udindo ma Cardinal 21 atsopano. Malinga ndi malipoti a Vatican Radio, mwambowu ulipo loweruka likudzali pa 27 August. Pa 29 May chaka chino Papa Francisco adalengeza maina a ma Cardinal atsopanowa. Papa Francisko ndi ma Cardinal Polengeza mainawa iye adafotokoza kuti ma Cardinal’wa adzawakhazikitsa pa udindowu pa 27 August chaka chino ndipo adapempha mapemphero owapempherera kuti athe kuyendetsa bwino mpingo. Iwo akuchokera mbali zosiyana-siyana za dziko la pansi kusonyeza kuti mpingo wa katolika ndi mpingo wa pa malo ponse. Asanu ndi atatu mwa Cardinal’wa ndi ochokera ku ulaya, asanu ndi m’modzi kuchokera ku Asia, m’modzi wochokera ku North America, anayi ochokera ku Central America ndi Latin America ndipo awiri akuchokera ku Africa ku maiko a Nigeria ndi Ghana. Kukhala Cardinal ndi udindo waukulu kwambiri ndipo zimatanthauza kuti munthuyo amasanduka nduna yothandiza Papa kuyendetsa mpingo wa Katolika pa dziko lonse. Ntchito ina yaikulu ndiye kusankha Papa watsopano ngati Papa yemwe adalipoyo wamwalira kapena kutula pansi udindo wake.",https://www.radiomaria.mw/papa-akhazikitsa-ma-cardinal-21-loweruka-likudzali/,"August 23, 2022",Izahaki Mwacha
Papa Wati Ndi Wokhudzidwa Ndi Mkangano Wa Mpingo Ndi Boma Mdziko La Nicaragua,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa kwambiri ndi mavuto omwe alipo pakati pa mpingo wa Katolika ndi boma m’dziko la Nicaragua. Malinga ndi malipoti a Vatican Radio, Papa Francisco wayankhula izi ku likulu la Mpingo ku Vatican. Iye wati ndi wokhudzidwa kwambiri kuti boma la dziko la Nicaragua likupitiriza kutseka pakamwa mpingo wa Katolika m’dzikolo komanso kuti mpingowo usathe kugwira ntchito zake zina momasuka. Ngakhale zinthu zili chomwechi, Papa Francisco wati akukhulupilira kuti kukambirana ndi njira yokhayo yomwe ingadzetse chimvano pakati pa mbali ziwirizi. “Mokhudzidwa kwambiri ndikutsatira mavuto a m’dziko la Nicaragua pakati pa boma ndi Mpingo wa Katolika. Ine ndikukhulupirira kuti mavuto onsewa angathe pochita zokambirana koma momasukirana,” watero Papa Francisco. Nkhani yomwe yautsa mapiri pa chigwa ndi yakuti maepiskopi ndi ansembe a mpingo wa Katolika, nyumba zofalitsa nkhani, mabungwe omwe si a boma akuganiziridwa ndi boma la dzikolo kuti akuthandiza zipani zotsutsa. Pa chifukwa ichi, boma la dziko la Nicaragua latseka wayilesi zingapo za mpingo wa Katolika komanso kumanga Bishop Rolando Álvarez wa mpingowu, ansembe asanu, msemino m’modzi komanso mtolankhani wa wailesi ya kanema ya mpingowu. Padakali pano bungwe la maepiskopi a mpingo wa katolika ku Latin America, Conference of Latin American Bishops, ladzudzula boma la dziko la Nicaragua. Nalo bungwe la United Nations ladzudzula boma la dziko la Nicaragua ndipo lati likugwirizana kwathunthu ndi Bishop Álvarez amene boma la dziko la Nicaragua lamumanga. Kuwonjezera apa bungwe lomenyera ufulu wa anthu la Inter-American Commission on Human Rights ladzudzulanso boma la dzikolo ndi kupempha kuti onse omwe amangidwa amasulidwe",https://www.radiomaria.mw/papa-wati-ndi-wokhudzidwa-ndi-mkangano-wa-mpingo-ndi-boma-mdziko-la-nicaragua/,"August 23, 2022",Izahaki Mwacha
Papa Wapepesa Mpingo Wa Coptic Mdziko La Egypt,"Mtsogoleri wa mpingo wa Katolika pa dziko lonse Papa Francisco watumiza uthenga wopepesa ku mpingo wa Coptic Orthodox m’dziko la Egypt. Malinga ndi malipoti a Vatican Radio, Papa watumiza uthengawu potsatira ngozi ya moto pa tchalitchi lina la mpingowu m’dzikolo pomwe panafa anthu okwana 41. Tchalitchi lomwe lapsa ndi motowo Papa Francisco watumiza uthengawu kwa mkulu wa mpingo wa Coptic Orthodox kudzera mwa mlembi wa mkulu wa likulu la mpingo wa Katolika pa dziko lonse, Cardinal Pietro Parolin. Mu uthengawu iye wati ali ndi chisoni chachikulu kaamba ka ngoziyi yomwe yaphetsa anthu ochuluka kuphatikizapo episkopi wa mpingo wa Coptic Orthodox ndi ana ochuluka. Iye wati ali pafupi ndi anamfedwa onse pa nthawi yovutayi ndipo wati akufunira onse ovulala kuchira kwa msanga. Akhristu a mpingo wa Coptic kukhudza maliro a episkopi wawo Iye watsiriza ndi kuyikiza m’manja mwa Mulungu mizimu ya onse omwe afa pa ngoziyi. Malipoti akuti vuto la magetsi lidapangitsa kuti moto owopsa ubuke pa tchalitchi la mpingo wa Coptic Orthodox ku dera la Giza lamulungu lapitali pomwe mapemphero adali mkati ndipo izi zidachititsa kuti pakhale chipwirikiti maka pothawa motowu mtchalitchili. Pa chipwirikitichi anthu 41 adafa ndipo mwa anthu omwe adafawa ndi episkopi wa mpingo wa Coptic Orthodox komanso ana ochuluka.",https://www.radiomaria.mw/papa-wapepesa-mpingo-wa-coptic-mdziko-la-egypt/,"August 19, 2022",Izahaki Mwacha
Papa Wapereka Thandizo la Ndalama Ku Sri Lanka,"Likulu la mpingo wa Katolika pa dziko lonse lalengeza za thandizo la ndalama zokwana 150 million Kwacha zomwe Papa Francisco wapereka kwa mabanja 400 omwe abale awo adafa komanso kuvulala mabomba ataphulika pa matchalichi ena m’dziko la Sri Lanka m’chaka cha 2019. Pa mkumano wake Papa Francisko ndi Cardinal Ranjith waku Sri Lanka M’mawu ake atalandira thandizoli Cardinal Malcolm Ranjith wa m’dziko la Sri Lanka wati ndi woyamika Papa Francisco kaamba ka thandizoli. Cardinal Ranjith wafotokoza kuti pa mkumano wake ndi Papa Francisco, Papa’yu adafuna kudziwa za momwe moyo wa mabanja omwe adakhudzidwa ndi kuphulika kwa m bombawa  ukuyendera ndipo apa ndi pomwe Papa Francisco adaganiza zothandiza mabanjawa. Malinga ndi malipoti, anthu ena osadziwika adaphulitsa mabomba a tinke nawo pa tchalitchi la mpingo wa Katolika komanso tchalitchi la Mpingo wa Evangelical m’dziko la Sri Lanka mchaka cha 2019. Anthu okwana 269 anafa pa chiwembuchi ndipo ena ambiri anavulala.",https://www.radiomaria.mw/papa-wapereka-thandizo-la-ndalama-ku-sri-lanka/,"August 19, 2022",Izahaki Mwacha
Chakwera Watsindika Za Kufunika Kwa Malamulo Oteteza Miyala Ya Mtengo Wa Patali,"Mtsogoleri wa dziko lino Dr. Lazarus Chakwera wati ndi kofunika kuti pakhale malamulo oyenera othandiza kuti miyala ya mtengo wa patali yomwe yapezeka m’dziko muno ipindulure a Malawi eni ake. Chakwera kulandiridwa ndi wachiwiri wake Saulosi Chilima pa bwalo la ndege la Kamuzu President Chakwera waankhula izi lachinayi pa bwalo la ndege la Kamuzu International mu mzinda wa Lilongwe pomwe amafika m’dziko muno kuchokera m’dziko la Democratic Republic of Congo komwe anakachita nawo msonkhano wa atsogoleri a mu bungwe la za chitukuko m’mayiko a ku mmwera kwa Africa la Southern Africa Development Community (SADC). Iye wati malamulo ndi ndondomeko zoyenera pa nkhaniyi zingathandize kuti ndalama zopezeka kuchokera ku miyala ya mtengo wa patali zithandize pa zitukuko za m’dziko muno. “Tiwonetsetse kuti zinthu zomwe chauta anatipatsazi, pakhale malamulo oyenera okomera a Malawi. Ndondomeko zotsatidwa zikhalenso zokwanira kuti kagwiritsidwe ntchito ka chumachi kakhalenso koyenera,” anatero a Chakwera. Pamenepa iwo anati kusamalitsa kwa ndalamazi kutha kuthandiza kuti dziko lino lichite zitukuko zosiyanasiyana monga kumanga sukulu, zipatala ndi zinthu zina zomwe zingapindulire anthu onse.",https://www.radiomaria.mw/chakwera-watsindika-za-kufunika-kwa-malamulo-oteteza-miyala-ya-mtengo-wa-patali/,"August 19, 2022",Izahaki Mwacha
Mphunzitsi Anjatidwa Kaamba Kogwilira Ophunzira,"Mphunzitsi wina wa sukulu ya pulayimale ali m’manja mwa apolisi kaamba komuganizira kuti wagwililira msungwana wa zaka khumi ndi zisanu m’boma la Nkhotakota. Malinga ndi wachiwiri wa wofalitsa nkhani za apolisi m’bomalo Sergeant Chisomo Chuma, woganiziridwayu ndi Lusungu Musumba wa zaka 36 yemwe ndi mphunzitsi pa sukulu ya Mwalawambira m’bomalo ndipo wapalamula mlanduwu pa 14 August chaka chino. Woganiziridwayu akuti anayitana mtsikanayo ku nyumba kwake komwe anamuwumiriza kuti agone naye. Atapita kwawo msungwanayu yemwe ndi wophunzira wa kalasi ya sitandade 7 pa sukulu yomweyo, anafotokozera makolo ake zomwe mkuluyu anamuchita zomwe sizinasangalatse makolowo ndipo anakanena ku polisi. Zotsatira za ku chipatala zasonyeza kuti mtsikanayo anagwiliridwadi. A Lusungu Musumba omwe ndi a m’mudzi mwa Kapolo m’dera la mfumu yaikulu Kilipula m’boma la Karonga, akuyembekezeka kukawonekera ku khothi komwe akayankhe mlandu wogwirira mwana.",https://www.radiomaria.mw/mphunzitsi-anjatidwa-kaamba-kogwilira-ophunzira/,"August 19, 2022",Izahaki Mwacha
Papa Wapempha Uneneri Wa Amayi Maria Kuti Akhristu Adziyika Patsogolo Yesu Khristu,"Poyankhula lachitatu kwa akhristu ochokera ku Poland omwe adali nawo mu Hall ya Papa Paulo wa 6, Papa Francisco wapempha Amayi Maria kuti apitirize kutsogolera akhristu a m’maiko a ku ulaya ndi dziko lonse la pansi ndi cholinga choti aziyika patsogolo Yesu Khristu komanso mawu a Mulungu omwe  ndi Uthenga wa Chipulumutso. Iye sadayiwalenso kupempha Amayi Maria kuti athandize anthu a m’dziko la Ukraine omwe wati akuvutika kwambiri. Papa Francisco wayikizanso m’manja mwa Amayi Maria achinyamata onse, anthu achikulire ndi onse omwe ayamba moyo wa banja posachedwapa. Iye wati ndi pemphero lake kuti anthu onsewa aziyika patsogolo m’moyo wawo Yesu Khristu komanso Mau a Mulungu. Pa mwambowu pa tsikuli, panachitika zinthu zosangalatsa ndi zopatsa chidwi. Chomwe chinachitika ndi chakuti pamene Papa Francisco amayankhula za kufunika kwa mgwirizano pakati pa anthu achikulire ndi achichepere, kamwana kena ka zaka zinayi kadawasiya makolo ake ndi kuthamangira ku stage komwe Papa Francisco adakhala ndi akuluakulu ena. Mwanayu anayenda mpaka kukayima pafupi penipeni ndi Papa Francisco. Papa Francisco anaoneka wokondwa ndipo anamuyankhula mwanayu ndi kukhala naye ka nthawi asanabwerere komwe makolo ake anakhala.",https://www.radiomaria.mw/papa-wapempha-uneneri-wa-amayi-maria-kuti-akhristu-adziyika-patsogolo-yesu-khristu/,"August 19, 2022",Izahaki Mwacha
Anthu Atatu Anjatidwa Kaamba Kotchula Wina Kuti Ndi Mfiti,"Apolisi m’boma la Dowa amanga anthu atatu kaamba kowaganizira kuti amaloza chala mkulu wina kuti ndi mfiti. Nkhaniyi yachitika lachiwiri m’mudzi wa Matekenya mdera la mfumu yaikulu Msakambewa m’boma la Dowa pomwe a Mickness Moses Luka, Maliko Green Chibwe ndi a Dickson Green Chibwe onsewa a m’mudzi mwa Kachinga m’dera la mfumu yaikulu Msakambewa m’bomalo akhala akunena bambo Daniel Keliasi kuti ndi mthakati. Wofalitsa nkhani za apolisi m’bomalo Sub Inspector Gladson M’bumpha wati anthuwa akhala akunena a Kelias kuti ndi omwe anapha mwana wawo yemwe anamwalira masabata atatu apitawo. Anthuwa akuti amaganizira kuti mwana wawo wam’muna yemwe dzina lake ndi Brenda Luka yemwe anamwalira pa ngozi ya njinga kumeneko, akuti ali moyo ndipo akusungidwa mu chigayo cha mkuluyo ponena kuti ena mwa iwo akhala akumuona m’nyumbamo. Potsatira izi anthuwo anapita kunyumba kwa mkuluyo komwe anayamba chisokonezo pofuna kuthana ndi mwini chigayoyo koma achitetezo cha kumudzi ndi omwe anapulumutsa bamboyu. Oganiziridwawa omwe ndi pachibale, awononga katundu osiyanasiyana pa nyumbapo kuphatikizapo zigayo ziwiri za mkuluyo ndipo katunduyo ndi wa ndalama zoposa 5.4 million kwacha. Anthuwa awatsekulira mlandu wonena munthu kuti ndi mfiti, kuwononga katundu wamwini ndiponso wa kuba ndipo akuyembekezeka kukawonekera ku khothi komwe akayankhe milanduyi.",https://www.radiomaria.mw/anthu-atatu-anjatidwa-kaamba-kotchula-wina-kuti-ndi-mfiti/,"August 19, 2022",Izahaki Mwacha
Msonkhano Wa Maiko A M’bungwe La SADC Wayambika,"Msonkhano wa nambala 42 wa atsogoleri a mu bungwe la za chitukuko m’mayiko a ku mmwera kwa Africa la SADC wayamba m’dziko la Democratic Republic of Congo (DRC). President Chakwera wa Malawi ndi President Tshisekedi wa DRC Pa msonkhanowu mtsogoleri wa dziko lino Dr. Lazarus Chakwera yemwe adali wapampando wa bungweli kwa chaka chimodzi wapereka udindowu kwa mtsogoleri wa dziko la Democratic Republic of Congo, Felix Tshisekedi. M’mawu ake popereka udindowu, President Chakwera wapempha maiko a bungweli kuti agwirane manja popititsa patsogolo chitukuko cha maiko awo ndipo iye wati maiko a mu bungweli akusowa ndalama zokwana 57 billion dollars za ku America zothandiza pa chitukuko. Atsogoleri omwe akuchita nawo msonkhanowu ndi mtsogoleri wa dziko la South Africa, Cyril Ramaphosa; mtsogoleri wa dziko la Zambia, Hakainde Hichilema, mtsogoleri wa dziko la Namibia, Hage Geingob, mtsogoleri wa dziko la Tanzania, Samia Suluhu Hassan, mtsogoleri wa dziko la Mozambique, Filipe Nyusi, mtsogoleri wa dziko la Botswana, Mokgweetsi Masisi komanso mtsogoleri wa dziko la Eswathini, King Mswati wachitatu. Bungwe la SADC adalikhazikitsa m’chaka cha 1992.",https://www.radiomaria.mw/msonkhano-wa-maiko-a-mbungwe-la-sadc-wayambika/,"August 17, 2022",Izahaki Mwacha
"Papa Watsindika Kufunika Kwa Mgwirizano wa Anthu Achikulire, Achinyamata","Poyankhula lachitatu ku Vatican, Papa Francisco watsindika za kufunika kwa mgwirizano pakati pa anthu achikulire ndi achinyamata. Iye wati ndi zinthu zosakhala bwino kuona anthu achikulire akuchita zawo nawonso achinyamata akuchita zao. Pamenepa Papa Francisco wati zinthu zambiri zingamayende bwino komanso kupita patsogolo ngati pali mgwirizano pakati pa magulu awiriwa omwe wati sakuyenera kukhala pa mpikisano wina uliwonse. Iye wati ndi kofunika ndi koyenera kuti achinyamata azikhala pafupi ndi anthu achikulire kuti aziphunzira luntha ndi luso la anthu achikulire. Pa mwambowu Papa Francisco wakambaponso za imfa ponena kuti imfa ndi yowawa ndipo yosazolowereka. Komabe iye wati imfa ndi chiyambi cha moyo wina watsopano pamene mavuto onse a moyo uno sakhalanso ndi mphamvu ina iliyonse pa munthuyo",https://www.radiomaria.mw/papa-watsindika-kufunika-kwa-mgwirizano-wa-anthu-achikulire-achinyamata/,"August 17, 2022",Izahaki Mwacha
Aliyense Akhale ndi Chiphaso cha Unzika – Nduna,"Nduna yowona chitetezo cha m’dziko mayi Jean Sendeza apempha anthu mdziko muno kuti aliyense ayesetse kukhala ndi chiphaso cha unzika. Iwo amayankhula izi lachiwiri ku Chigodi kwa Santhe m’boma la Kasungu pa mwambo wokumbukira kalembera osiyanasiyana wa m’dziko muno. Sendeza: Aliyense akhale ndi chiphaso Kuno ku Africa, mwambowu umachitika pa 10 August chaka chilichonse koma kuno ku Malawi, chaka chino mwambowu wachitika pa 16 August. “Tikufunitsitsa kuti aliyense mdziko muno akhale ndi chiphaso. Aliyense kuyambira amene wangobadwa kumene, amene ali pa banja, mpaka amene wafa,” anatero mayi Sendeza. Pamenepa ndunayi yalamula mlembi wamkulu ku nthambi yowona za kalembera wa unzika mdziko muno ya National Registration Bureau (NRB) kuti atsekule positi ofesi ya Santhe m’boma la Kasungu kukhala malo olembetserako ziphaso za unzika kuti anthu asamapite madera a kutali. Polankhulapo mkulu wa bungwe a United Nations (UN) ku nthambi ya United Nations Development Programme (UNDP)m’dziko muno a Shigeki Komatsubara anati ndi okondwa ndi momwe dziko la Malawi likuchitira pa ntchito ya kalembera makamaka popereka ziphaso za unzika kwa anthu. Iwo anati ndi cholinga cha mabungwe a UNDP ndinso UNICEF kuti ntchito ya kalembera wa ana yomwe boma likugwira pano ifikire mwana aliyense. Mwambowu unasonkhanitsa magulu a anthu osiyanasiyana kuphatikizapo nduna za boma zitatu.",https://www.radiomaria.mw/aliyense-akhale-ndi-chiphaso-cha-unzika-nduna/,"August 17, 2022",Izahaki Mwacha
"Papa Wapempha Maiko, Mabungwe Athandize Dziko la Somalia ndi Chakudya","Mtsogoleri wa mpingo wa Katolika pa dziko lonse Papa Francisco wapempha maiko ndi mabungwe kuti athandize dziko la Somalia ndi chakudya. Malinga ndi malipoti a Vatican Radio, Papa wapereka pempholi ku likulu la mpingowu ku Vatican. Iye wati dziko la Somalia komanso maiko oyandikana nalo, akusowa thandizo la chakudya kaamba ka ng’amba. Anthu a mdziko la Somalia akuvutika ndi njala Iye wati maikowa ali pa mavuto owopsa ndipo kuti akusoweka thandizo la msangamsanga. “Ndikukhulupilira kuti maiko ndi mabungwe achitapo kanthu kuthandiza maiko amenewa ngakhale kuti nkhondo imayiwalitsanso za mavuto aakulu ngati amenewa koma ndi zofunika kwambiri kuti maiko ndi mabungwe achitepo kanthu,” watero Papa Francisco. Nthambi ya bungwe la United Nations yowona za chakudya ndi ulimi ya Food and Agriculture Organization (FAO) yati njala yowopsa ikuyembekezeka kuyambira mwezi wa September ngati vuto la ng’ambali lipitilire monga m’mene ziliri padakali pano. Nthambi ya bungwe la United Nations yowona za anthu othawa kwawo ya UNHCR komanso bungwe la Norwegian Refugee Council (NRC), ati anthu pafupifupi 1 million athawa m’makwawo kupita madera ena a dziko lomwelo la Somalia kupita kumasaka chakudya.",https://www.radiomaria.mw/papa-wapempha-maiko-mabungwe-athandize-dziko-la-somalia-ndi-chakudya/,"August 17, 2022",Izahaki Mwacha
ACB Yamanga A Mwanamvekha,"Senior Resident Magistrate Wanangwa Nyirenda wapereka belo kwa nduna yakale ya zachuma a Joseph Mwanamvekha omwe masanawa anamangidwa ndi bungwe lolimbana ndi katangale ndi ziphuphu mdziko muno la Anti-Corruption Bureau (ACB). Watuluka pa belo – Mwanamvekha Malinga ndi kalata yomwe bungwe la ACB latulutsa ndipo yasayinidwa ndi mneneri wa bungweli mayi Egritta Ndala, a Mwanamvekha akuwaganizira kuti anagwiritsa ntchito udindo wawo molakwika povomereza ndalama zoposa 18 million dollars zopita ku unduna owona za chitetezo cha mdziko zomwe anagulira uniform komanso zipangizo zina za nthambi ya ndende. Bungwe la ACB akuti linalandira dandaulo pa 16 October m’chaka cha 2020 kuti unduna owona za chitetezo cha mdziko muno wagula zinthuzi mosatsata ndondomeko ndipo kafukufuku wawo ndi yemwe wachititsa kuti bungweli limange a Mwanamvekha. Padakalipano bungweli latsekulira a Mwanamvekha mlandu wogwiritsa ntchito udindo wawo molakwika komanso kusasamala pa ntchito zomwe ndi zotsutsana ndi gawo 25b ndime 1 ya buku lowona za milandu ya katangale komanso gawo 121 ya bukhu loperekera zilango mdziko muno.",https://www.radiomaria.mw/acb-imanga-a-mwanamvekha/,"August 16, 2022",Izahaki Mwacha
Mzika yaku Rwanda Ilipira Chindapusa Kaamba Kopezeka ndi Chamba,"Mzika ina ya mdziko la Rwanda, ayilamula kuti ipereke chindapusa cha ndalama zokwana 100 sauzande kwacha kulephera apo akakhale ku ndende kwa miyezi 9 kaamba kopezeka ndi chamba. Woyimira boma pa mlanduwu Sergeant Joseph Banda anawuza bwalo la milandu kuti mkuluyu, Isaac Byamungu anamangidwa pa 2 mwezi uno ku malo osungira anthu othawa kwawo a Dzaleka m’boma la Dowa, atapezeka ndi chamba komanso kuti amagulitsa chambachi kwa anthu ena mderalo. Atawonekera mu bwaloli mkuluyu anauvomera mlanduwu omwe ndi otsutsana ndi gawo 4 la malamulo oyendetsera za mankhwala ozunguza bongo. First Grade Magistrate Robert Botha anati wapereka chigamulo cha mtunduwu kuti ena atengerepo phunziro. Byamungu ndi mzika ya dziko la Rwanda koma amakhala ku malo osungira anthu othawa kwawo a Dzaleka m’boma la Dowa.",https://www.radiomaria.mw/mzika-yaku-rwanda-ilipira-chindapusa-kaamba-kopezeka-ndi-chamba/,"August 16, 2022",Izahaki Mwacha
Papa Wapempha a Katolika Adzikonda Kupita ku Malo Oyera a Amayi Maria,"Mtsogoleri wa Mpingo wa Katolika pa dziko lonse Papa Francisco wapempha a Katolika kuti azikonda kupita ku malo oyera a Amayi Maria aliwonse omwe ali nao pafupi. Malinga ndi malipoti a Vatican Radio Papa Francisco walankhula izi dzulo ku likulu la mpingo ku Vatican pamene mpingowu umachita chaka cha kukwera kwa Amayi Maria kumwamba. Papa kudalitsa chithuzni cha Amayi Maria Iye wati ndi koyenera kumapita ku malowa kukapemphera maka pa masiku akuluakulu a chaka cha Amayi Maria. “Pa tsiku lalikulu ngati ili la chaka cha kukwezedwa kwa Amayi Maria kumwamba ndi kukulimbikitsani kuti muzikonda kupita ku malo oyera aliwonse a Amayi Maria kukapemphera,” wayankhula motero Papa Francisco. Iye watsindika za kufunika kopemphera kwambiri ndi kudzikhuthula m’manja mwa Amayi Maria ndi kumawapempha kuti mtendere ukhazikike pa dziko la pansi makamaka m’maiko momwe muli nkhondo. Papa Francisco wati ndi wokondwa kuti anthu ambiri ku Rome pa tsiku la chaka cha kukwezedwa kwa Amayi Maria kumwamba amakapemphera mu tchalichi chachikulu cha Amayi Maria. Iye anamaliza ndi kupempha anthu okwana 10,000 omwe adali pa bwalo la Saint Peter’s Square kuti azimupempherera.",https://www.radiomaria.mw/papa-wapempha-a-katolika-adzikonda-kupita-ku-malo-oyera-a-amayi-maria/,"August 16, 2022",Izahaki Mwacha
Papa Wati Amayi Maria Amayenda ndi Akhristu,"Mtsogoleri wa mpingo wa Katolika pa dziko lonse, Papa Francisco wati Amayi Maria amayenda limodzi ndi akhristu. Malinga ndi malipoti a Vatican Radio, Papa wayankhula izi lolemba pomwe mpingo umachita chaka cha kukwezedwa kwa Amayi Maria kumwamba chomwe chimachitika pa 15 August chaka chilichonse. Monga chaka chachikulu mu Mpingo wa Katolika nthawi ya 12 koloko masana a lolemba, Papa Francisco adatsogolera anthu omwe adasonkhana pa bwalo la Saint Peter’s Square ku Vatican ponena pemphero la Uthenga wa Mnjelo kwa Amayi Maria, Angelus. M’mawu ake iye wati Amayi Maria sawasiya akhristu okha koma amawagwira pa makono ndi kumayenda nao limodzi. Koma si pokhapo iye waonjezeranso kuti monga Amayi a Mpingo, Amayi Maria amayitanira akhristu ku chisangalalo chosatha. Papa Francisco walimbikitsa akhristu kuti atengere chitsanzo cha Amayi’wa pokhala anthu odalira ndi kukhulupilira Mulungu. Mpingo wa Katolika umakhulupirira kuti monga Amayi Maria ali amayi a mpulumutsi Yesu Khristu yemwe ndi Mulungu Mwana, adakwezedwa kumwamba ali ndi thupi komanso mzimu wawo. Papa Pio wa 12 ndi yemwe adakhazikitsa maphunzitso amenewa otchedwa dogma pa 1 November m’chaka cha 1950 kudzera m’kalata yotchedwa Munificentissimus Deus. Dogma ndi maphunzitso amene mkatolika aliyense ayenera kuvomereza ndi kukhulupilira.",https://www.radiomaria.mw/papa-wati-amayi-maria-amayenda-ndi-akhristu/,"August 16, 2022",Izahaki Mwacha
Apolisi Anjata Mzika 81 Za Mdziko La Ethiopia,"Mzika za mdziko la Ethiopia zokwana 81 zili mchitolokosi cha apolisi m’boma la Karonga poziganziira kuti zalowa mdziko muno opanda chilorezo. Wofalitsa nkhani za apolisi m’boma la Karonga, George Mulewa watsimikiza za nkhaniyi ndipo wati apolisiwa amanganso anthu ena awiri omwe ndi mzika za dziko lino powaganizira kuti ndi omwe anathandizira kuti mzika za ku Ethiopia-zo zilowe mdziko muno. Anthuwa akuti amangidwa ndi asilikali a Malawi Defence Force (MDF) amene anayika roadblock pa Chilumba m’bomalo. “Anthuwa alipo 81 ndipo anakwera mu galimoto ya van. Anagwidwa ndi anzathu a MDF omwe anayika roadblock pa malo ena otchedwa Chilumba kunoko ku Karonga,” anatero a Mulewa. Padakalipano a Mulewa ati anthuwa akuwafunsa mafunso ndipo pambuyo pake akawonekera ku bwalo la milandu komwe akayankhe mlandu wolowa mdziko muno popanda chilorezo pamene awiriwo akayankha mlandu wothandizira anthu kulowa mdziko muno mozembera boma.",https://www.radiomaria.mw/apolisi-anjata-mzika-81-za-mdziko-la-ethiopia/,"August 9, 2022",Izahaki Mwacha
Amayi Sakupikisana Nawo pa Chisankho Chapadera,"Bungwe loyendetsa chisankho mdziko muno la Malawi Electoral Commission (MEC) ladandaula kaamba ka kusowa kwa amayi pa mndandanda wa anthu omwe akupikisana nawo pa chisankho chapadera chomwe chikuyembekezeka kuchitika pa 23 August 2022, m’madera atatu a makhansala mdziko muno. Mwafulirwa: Palibe mayi amene wadzapereka zikalata zake Wofalitsa nkhani za bungweli a Sangwani Mwafulirwa ati izi zili chomwechi ngakhale bungweli linayika njira zolimbikitsira amayi kupikisana nawo m’maudindo kuphatikizapo kutsitsa ndi theka ndalama yomwe opikisana amayenera kulipira ku bungweli. Iwo ati ngakhale izi zili zomwechi amayi amene analembetsa kuti adzaponya voti pa chisankhochi, ndi ochuluka kuposa abambo. “Madera onse atatu palibe mayi amene wadzapereka zikalata zake kuti apikisana nawo ngati khansala. Koma ifeyo a MEC m’mbuyomu takhala tikumapereka discount kuti amayi amene akufuna kuyima nawo pa chisankho apereke half ya ndalama yomwe amuna amapereka. Iyi inali njira yowalimbikitsira amayi kuti adzipikisana nawo m’maudindowa,” anatero a Mwafulirwa. Pamenepa a Mwafulirwa ati ndi kofunika kufufuza ndi kupeza chimene chikupitilira kulepheretsa amayi kupikisana nawo pa maudindo ngakhale boma ndi mabungwe akulimbikitsa za izi. Malinga ndi bungwe la MEC, anthu atsopano amene alembetsa mkaudnula wa voti m’madera atatu a komwe kuchitike chisankhochi a Shire ku Balaka, Wenya ku Chitipa komanso Lupembe ku Karonga alipo 1,070. Mwa anthuwa 409 ndi aamuna pamene 661 ndi aakazi. Anthu amene anakawona maina awo mkaundula wa voti ndi 10,110 omwe 3, 753 ndi amuna ndipo 6,357 ndi akazi. Ngakhale izi zili chomwechi, mwa anthu 15 omwe apereka zikalata zawo kuti apikisane nawo pa udindowu, palibepo munthu wa mkazi.",https://www.radiomaria.mw/amayi-sakupikisana-nawo-pa-chisankho-chapadera/,"August 9, 2022",Izahaki Mwacha
Papa Wati ndi Wokhudzidwa ndi Imfa ya Anthu Ochuluka pa Ngozi ya Bus mdziko la Croatia,"Mtsogoleri wa mpingo wa Katolika pa dziko lonse Papa Francisco wati ndi wokhudzidwa ndi imfa ya anthu ochuluka pa ngozi ya bus m’dziko la Croatia. Malinga ndi malipoti a Vatican Radio Papa Francisco wayankhula izi ku likulu la mpingowu ku Vatican. Bus yomwe inachita ngoziyo Iye wati kudzera mu uneneri wa Amayi Maria, wayikiza m’manja mwa Mulungu mizimu ya anthu onse omwe afa pa ngoziyi komanso wati waikiza m’manja mwa Mulungu anamfedwa onse ndi ovulala onse. “Ndine munthu wodzadzidwa ndi chisoni kumva za ngozi yowopsayi yomwe yakhudza anthu omwe adali pa ulendo wokapemphera ku malo oyera ku Medjugorje. Kudzera mu uneneri wa Amayi Maria ndikupemphera kuti Mulungu alandire mu ufumu wake mizimu ya onse omwe afa ndipo sindikuyiwala kupempherera anamfedwa onse ndi omwe avulala,” watero Papa Francisco. Malipoti akuti anthu khumi ndi awiri (12) adafa pa ngoziyi ndipo ena 32 adavulala. Ngoziyi yachitika loweruka lapitali nthawi ya ku m’mawa bus yomwe anthuwa adaakwera itasiya msewu ndi kukalowa ku phompho. Ena mwa omwe adali mu bus’yi ndi ansembe atatu komanso asisitere asanu ndi m’modzi (6). Anthuwa adali pa ulendo wokapemphera ku malo oyera ku Medjugorje m’dziko la Bosnia-Herzegovina kumene akuti Amayi Maria adawonekera kwa ana ena mzaka za m’ma 1980.",https://www.radiomaria.mw/papa-wati-ndi-wokhudzidwa-ndi-imfa-ya-anthu-ochuluka-pa-ngozi-ya-bus-mdziko-la-croatia/,"August 9, 2022",Izahaki Mwacha
MERA Ikuwunguza za Mitengo Yatsopano ya Magetsi,"Bungwe lowona za mphamvu za m’bwezera lati likufuna kukhazikitsa mitengo yatsopano yogulira magetsi kudzera mu ndondomeko yomwe ikutchedwa Tsinde la Magetsi. Watsimikiza za nkhaniyi – Khonje Malingana ndi chikalata chomwe bungweli latulutsa, ndondomeko ya Tsinde la Magetsi lomwe akutsatira pano linakhazikitsidwa mchaka cha 2018 ndipo limayenera kutha mu zaka zinayi zomwe zifike kumapeto mwezi wa September 2022. Malingana ndi mneneri wa bungweli Fitina Khonje, kukhazikitsa mitengo yatsopano ya magetsi kumathandiza kuti magetsi adzipezeka moyenera kaamba koti nthambi zonse zokhudzidwa ndi kupanga magetsi, kugulitsa ndinso kupereka magetsi kwa makasitomala, imayenda bwino potsatira kumvana pa mtengo oyenera. Motero Khonje wati kuyambira mwezi wa October, bungwe la MERA likhala likuchita mikumano ndi magulu okhudzidwa pa nkhani za magetsi kuti amvane pa mulingo woyenera kugulira ndinso kugulitsa magetsi kwa zaka zina zinayi zikubwerazi. Ndondomekoyi ikakhazikitsidwa imathandiza kuti mabungwe okhudzidwa ndi kupanga, kupereka ndi kugulitsa magetsi azitha kukweza mitengo ya magetsi pa nyengo ya zaka zinayi pa mulingo omwe anapatsidwa.",https://www.radiomaria.mw/mera-ikuwunguza-za-mitengo-yatsopano-ya-magetsi/,"August 9, 2022",Izahaki Mwacha
Papa Watsindika Za Kufunika Kwa Chikhulupiliro Mwa Mulungu,"Mtsogoleri wa mpingo wa Katolika pa dziko lonse Papa Francisco watsindika za kufunika koyika chikhulupiliro mwa Mulungu komanso chisamaliro chake. Malinga ndi malipoti a Catholic News Agency, Papa wayankhula izi lamulungu ku likulu la mpingo wa katolika ku Vatican. Iye wati palibe chifukwa chochitira mantha popeza Mulungu amayenda ndi anthu ake nthawi zonse. Iye walimbikitsa anthu pa za kufunika kochotsa mantha ndi kupewa kumangodandaula ponena kuti Mulungu amayenda ndi anthu ake nthawi zonse. Papa Francisco wati kawiri-kawiri anthu ambiri amadziyika okha mu ndende posamadzikhulupirira okha ndi kumangodandaula. Iye wati kuchita mantha kumalepheretsa anthu kuyenda chitsogolo komanso kumalepheretsa kupeza mayankho a mavuto osiyanasiyana ndipo wati mapeto ake anthu ambiri amayesa kuti angathe kupeza mayankho mu chuma ndi zinthu zina koma pa mapeto pake anthu ambiri amakhalabe okhumudwa ndi osakhutitsidwa. Papa Francisco wati kudzera mu Uthenga Wabwino wa tsiku lamulungu la 19 mu nyengo ya pa chaka Ambuye Yesu akutsimikizira anthu ndi mawu oti: Musaope.",https://www.radiomaria.mw/papa-watsindika-za-kufunika-kwa-chikhulupiliro-mwa-mulungu/,"August 8, 2022",Izahaki Mwacha
Papa Walimbikitsa Akhristu Kugwiritsa Ntchito Njira za Makono Polalika Uthenga wa Chipulumutso,"Mtsogoleri wa mpingo wa Katolika pa dziko lonse Papa Francisco walimbikitsa akhristu za kufunika kogwiritsa ntchito njira za makono zotumizira mauthenga polalika uthenga wa chipulumutso. Malinga ndi malipoti a Vatican Radio, Papa wayankhula izi mu uthenga wake wa pa kanema kwa nthumwi za ku msonkhano m’dziko la Mexico wokambirana za kufunika kwa njira za makono zofalitsira ma uthenga polalika uthenga wa chipulumutso. Iye wati njira za makono zofalitsira mauthenga zingathandize kwambiri kufikira anthu omwe sadamvebe za uthenga wa chipulumutso. Iye wati kugwiritsa ntchito makina a intaneti pofalitsa uthenga wa chipulumutso ndi njira ya mphamvu yothandiza kufikira anthu ankhaninkhani. “Ndafuna mudziwe kuti kulalika Mawu a Mulungu kudzera pa makina a intaneti ndi utumiki wina wa paderadera ndipo mudziwe kuti ndinu a mishonare a Mpingo ndipo ndinu gawo lina la Mpingo lofunika kwambiri polalika za chikondi ndi chifundo cha Mulungu,” watero Papa Francisco mu uthengawu. Iye wati kudzera mu ulendo wake wa posachedwapa wa m’dziko la Canada adalimbikitsa akhristu za kufunika kopeza njira zatsopano zothandiza kufikira anthu omwe sadamvebe uthenga wa chipulumutso. Papa Francisco wati ndi chikhulupiriro chake kuti kudzera mu utumiki umenewu, masamba a mchezo akhala malo omwe anthu angamawonetserane chikondi komanso chifundo.",https://www.radiomaria.mw/papa-walimbikitsa-akhristu-kugwiritsa-ntchito-njira-za-makono-polalika-uthenga-wa-chipulumutso/,"August 8, 2022",Izahaki Mwacha
Papa Wati Akupitilira Kupemphelera Anthu a Mdziko la Lebanon,"Mtsogoleri wa mpingo wa Katolika pa dziko lonse Papa Francisco wati akupitiriza kuyikiza m’mapemphero anthu a m’dziko la Lebanon. Malinga ndi malipoti a Vatican Radio, Papa Francisco walankhula izi pano pomwe tsopano papita zaka ziwiri kuchokera pomwe m’dzikolo mudachitika ngozi yowopsa kwambiri. Pa 4 August m’chaka cha 2020 ku Beirut m’dziko la Lebanon kudachitika ngozi yowopsa kwambiri potsatira kuphulika kwa katundu wina yemwe amagwiritsidwa ntchito popanga feteleza komanso mabomba ndipo katunduyu anamulanda mu sitima ina yonyamula katundu m’chaka cha 2014 ndipo amamusunga pa doko lina la nyanja ya Mediterranean m’dzikolo. Iye wati sakuyiwala makamaka mabanja omwe abale awo adataya miyoyo pa ngoziyi. “Ndikupempherera onse omwe adakhudzidwa ndi ngoziyi kuti Mulungu apitirize kuwathunzitsa mtima kudzera mu chikhulupiriro komanso kudzera mu chilungamo ndi choona pa nkhaniyi. Ndikukhulupirira kuti ndi thandizo la maiko osiyanasiyana zinthu zipitirira kubwerera mchimake ndipo kuti dzikoli lipitirira kulandira bwino anthu ochokera maiko ena,” watero Papa Francisco. Malipoti a bungwe la United Nations akuti ngoziyi idaononga nyumba 77,000, kupha anthu oposa 200 ndipo kuvulaza anthu oposa 7,000.",https://www.radiomaria.mw/papa-wati-akupitilira-kupemphelera-anthu-a-mdziko-la-lebanon/,"August 5, 2022",Izahaki Mwacha
Papa Wapempha a Katolika Apemphelere Anthu Ochita Bizinesi Zing’onozing’ono,"Mtsogoleri wa mpingo wa Katolika pa dziko lonse Papa Francisco wati akupemphelera anthu onse ochita bizinesi zing’onozing’ono. Malinga ndi malipoti a Vatican Radio, Papa wayankhula izi mu uthenga wake wa pa kanema posinkhasinkha cholinga cha mapemphero ake a mwezi uno wa August. Mu uthengawu, iye wapempha a Katolika onse kuti mwezi uno apempherere anthu onse a ma bizinesi ang’onoang’ono. “Tiyeni tipempherere onse ochita ma bizinesi makamaka ma bizinesi ang’onoang’ono kuti mkatikati mwa mavuto a za chuma, nkhondo, mliri wa corona virus apeze njira zopititsira patsogolo ma bizinesi awo,” watero Papa Francisco mu uthengawu. Iye watchula magolosale, malo okonzera zinthu zosiyanasiyana, malo otsukira galimoto ngati zitsanzo za ma bizinesi ang’onoang’ono. Papa Francisco watsiriza ndi kuyamikira anthu a ma bizinesi ang’onoang’ono kaamba ka khama lawo komanso kudzipereka kwawo pochita bizinesizi zomwe zimatumikira anthu a nkhaninkhani.",https://www.radiomaria.mw/papa-wapempha-a-katolika-apemphelere-anthu-ochita-bizinesi-zingonozingono/,"August 5, 2022",Izahaki Mwacha
Mkulu Wakale wa ACB Anjatidwa pa Nkhani za Katangale,"Bungwe lolimbana ndi katangale ndi ziphuphu mdziko muno la Anti-Corruption Bureau (ACB) lamanga mkulu wakale wa bungweli a Reyneck Matemba powaganizira kuti akukhudzidwa ndi nkhani za katangale ndi mkulu wina ochita malonda otchedwa Zuneth Sattar. Wanjatidwa-Matemba Malinga ndi kalata yomwe yasainidwa ndi mneneri wa bungwe la ACB mayi Egritta Ndala, bungweli lamanganso yemwe anali wapampando wa board ya bungwe lowona zogula komanso kugulitsa katundu wa boma ya Public Procurement and Disposal of Assets (PPDA) a John Suzi Banda. Kumangidwa kwa awiriwa akuti kukukhudzana ndi nkhani yogula zakudya za ku nthambi ya apolisi yomwe inali ya ndalama zokwana 875,000 US Dollars. Kalatayi yati kafukufuku wa bungweli wapeza kuti a Matemba analandira ndalama pafupifupi 10 000 US Dollars zomwe ndi pafupifupi 10 million Malawi kwacha kuchokera kwa a Zuneth Sattar pamene a Suzi- Banda analandira ndalama zokwana 3 million kwacha kuchokeranso kwa mkulu yemweyu. Padakalipano awiriwa akufunsidwa mafunso ndi bungwe la ACB ndipo pambuyo pake akawonekera ku bwalo la milandu. A Matemba awatsekulira mlandu ogwiritsa ntchito mphamvu zawo molakwika ndipo a Suzi Banda awatsekulira mlandu wolandira ndalama mwachinyengo. Padakalipano Chief Resident Magistrate Madalitso Chimwaza wapereka belo kwa a Matemba.",https://www.radiomaria.mw/mkulu-wakale-wa-acb-anjatidwa-pa-nkhani-za-katangale/,"August 5, 2022",Izahaki Mwacha
Papa Achita Mkumano ndi Ana aku Vatican,"Mtsogoleri wa mpingo wa Katolika pa dziko lonse Papa Francisco wachita mkumano ndi ana a anthu omwe amagwira ntchito ku Vatican. Papa kucheza ndi ena mwa ana ku msonkhanowo Malinga ndi malipoti a Vatican Radio, Papa nkumanowu wachitika lachitatu ku Vatican padakalipano pamene anawa akuchita msonkhano wawo omwe umakonzedwa ndi likulu la mpingo wa Katolika pa dziko lonse. Awa ndi ana a anthu ogwira ntchito zosiyanasiyana ku Vatican. Mwa njira yapadera Papa Francisco wawalandira anawa ku Vatican pano pomwe akucheza limodzi, kusewera masewero osiyanasiyana olimbitsa thupi komanso kupemphera limodzi. Iye wayamikira makolo a anawa komanso aphunzitsi awo kaamba ka ntchito yotamandika yomwe akugwira ndipo mwa njira yapadera Papa Francisco wayamikira bambo mlangizi wa anawa bambo Franco Fontana a chipani cha ansembe cha Salesian kaamba ka chidwi chawo pa anawa. Chaka chino ana 230 ndi amene akuchita nawo mkumanowu.",https://www.radiomaria.mw/papa-achita-mkumano-ndi-ana-aku-vatican/,"August 4, 2022",Izahaki Mwacha
Papa Atsiriza Lero Ulendo Wake wa Mdziko la Canada,"Mtsogoleri wa mpingo wa Katolika pa dziko lonse Papa Francisco lero akuyembekezeka kutsiriza ulendo wake wocheza m’dziko la Canada. Malinga ndi malipoti a Vatican Radio mwa zina lero Papa Francisco achita mkumano ndi ansembe a chipani cha ma Jesuit komanso mkumano ndi achinyamata a m’dzikolo. Ndege ya Papa Francisco ikuyembekezeka kunyamuka pa bwalo la ndege la Iqaluit kupita ku Rome m’dziko Italy nthawi ya 18:45 madzulo nthawi ya kumeneko ndipo ikuyembekezeka kutera pa bwalo la ndege la Fiumicino International ku Rome mawa nthawj ya 7:50 m’mawa. Ulendo wa Papa Francisco m’dziko la Canada kwambiri udali ulendo wokapepesa kaamba ka m’chitidwe woipa wochitira ana nkhanza womwe umachitika msukulu za m’dzikoli zomwe mzaka za m’ma 1900 zimayendetsedwa ndi Mpingo wa Katolika. M’malo mwa mpingo wonse wa Katolika, iye wapepesa kwa eni nthaka a dzikolo kaamba ka m’chitidwe woipawu. Papa Francisco adautchula ulendowu kukhala ulendo wa uzimu omwe cholinga chake chinali kulapa, Pilgrimage of Penance",https://www.radiomaria.mw/papa-atsiriza-lero-ulendo-wake-wa-mdziko-la-canada/,"July 29, 2022",Izahaki Mwacha
Bungwe La CWO Ku Chilomoni Parish Likukonza Zokathandiza Chipatala Cha Zomba Mental,"Bungwe la amayi a chikatolika la Catholic Women Organization (CWO) ku tchalitchi cha Saint James ku Chilomoni mu arkidayosizi ya Blantyre lati potsatira baibulo, ndi chinthu chabwino kuyendera anthu omwe ndi osowa. Thawe: Takonza zakudya ndi zakumwa zogulitsa Wapampando wa bungweli mayi Selina Thawe ayankhula izi pano pomwe amayiwa akukonzekera ntchito yomwe iwathandize kupeza ndalama kuti akathandizire anthu odwala ku Zomba Mental Hospital. Iwo ati ndi cholinga chawo kuthandiza anthu omwe kawiri-kawiri safikiridwa ndi chithandizo. “Takonza zakudya ndi zakumwa zosiyanasiyana zomwe tidzagulitse lachisanu sabata ya mawa ku hall ya tchalitchilo pofuna kupeza ndalama zoti tipite nazo ku Zomba Mental Hospital tikathandize anzathu omwe amapezeka kumeneko,” anatero mayi Thawe. Mlendo wolemekezeka adzakhala nduna yowona kuti pasakhale kusiyana pakati pa amayi ndi a bambo, chisamaliro cha anthu komanso chitukuko cha m’madera, olemekezeka mayi Patricia Kaliati.",https://www.radiomaria.mw/bungwe-la-cwo-ku-chilomoni-parish-likukonza-zokathandiza-chipatala-cha-zomba-mental/,"July 29, 2022",Izahaki Mwacha
IBAM Yati Malawi Ipindula Pa Chiwonetsero Cha Za Malonda,"M’modzi mwa a mkhalakale pa nkhani za malonda m’dziko muno a Mike Mlombwa ati chiwonetsero cha za malonda chomwe chayamba lachinayi pa 28 mwezi July, ku Chichiri Trade Fair grounds mu mzinda wa Blantyre, chithandiza a malonda a m’dziko muno kupita patsogolo ndi malonda awo. Chiwonetsero cha za malonda ku Blantyre Mlombwa yemwenso ndi mkulu wa bungwe la Indeginous Business Association of Malawi (IBAM) anena izi poyankhula ndi Radio Maria Malawi. Iwo anati kudzera mu chiwonetsero chimenechi, a malonda awonetsa katundu yemwe akhala akulephera kumuwonetsa zaka ziwiri zapitazi kaamba ka mliri wa COVID-19. “Monga mukudziwa kuti takhala pafupifupi zaka ziwiri tisakuchita chiwonetsero cha za malonda chimenechi kaamba ka mliri wa COVID-19. Ndiye tikukhulupilira kuti chiwonetsero chimenechi chithandiza kufula ntchito za malonda zina zomwe zinakwilirika kamba ka mliriwu,”anatero a Mlombwa. Mtsogoleri wa dziko lino Dr. Lazarus Chakwera ndi yemwe watsekulira chiwonetserochi lachinayi, ndipo amalonda a mdziko muno komanso maiko a kunja atenga nawo pa chiwonetserchi.",https://www.radiomaria.mw/ibam-yati-malawi-ipindula-pa-chiwonetsero-cha-za-malonda/,"July 29, 2022",Izahaki Mwacha
Nhlangano Wa Angoni Uliko Mwezi Wa September,"Zokonzekera za mwambo wa Nhlangano wa chikhalidwe cha angoni, zayambika m’madera onse omwe angoniwa akupezeka mdziko muno. Poyankhulapo mneneri wa angoni okhala m’chigawo chakumwera kwa dziko lino, a Hastings Jumbe ati mwambo wa chaka chino ukuyembekezeleka kukhala wa mtengo wapatali kaamba koti akhala asakuchita mwambowu kwa zaka ziwiri chifukwa cha matenda a Covid-19. Angoni aku Ntcheu Iwo ati mwambowu ukuyembekezeka kudzachitika kuyambira pa 4 mpaka pa 6 September chaka chino ku Nkolimbo m’boma la Ntcheu. “Tinakhala zaka ziwiri tisanapange mwambowu kaamba ka mliri wa COVID-19 ndipo chamukomera Ngwenyama kutipatsa masiku atatu amenewa kuti tidzachite mwambo umenewu,” anatero a Jumbe. Iwo ati mwambowu umapereka mpata oti mafumu akuluakulu a mtunduwu akhale ndi anthu awo ndi kukambirana zinthu zofunika polimbikitsa chikhalidwe chawo. “Mwambowu umathandizira makosi athu kukumana ndi Ngwenyama ndi kumufotokozera zinthu zina zomwe akuchita m’madera mwawo komanso Ngwenyama amakhala ndi danga lokumana ndi anthu ndi kuwafotokozera zomwe wawatengera,” anatero a Jumbe. Pamenepa a Jumbe apempha anthu a mitundu yosiyanasiyana kuti adzakhale nawo pa mwambowu ponena kuti mwambowu ndi wa aliyense osati angoni okha.",https://www.radiomaria.mw/nhlangano-wa-angoni-uliko-mwezi-wa-september/,"July 28, 2022",Izahaki Mwacha
Msonkhano wa SECAM Ukambirana za Anthu Othawa Kwawo,"Msonkhano wa mabungwe a maepiskopi a mpingo wa katolika mchigawo cha Africa ndi chilumba cha Madagascar wotchedwa Symposium Episcopal Conference of Africa and Madagascar (SECAM) uli mkati mu mzinda wa Accra mdziko la Ghana. Wachiwiri kwa wapampando wa bungwe la maepiskopi mdziko muno la Episcopal Conference of Malawi (ECM) Ambuye Montfort Stima ndi omwe ayimira dziko lino ku msonkhanowu. Ena mwa maepiskopi omwe ali ku msonkhanowu Iwo ati msonkhanowu omwe ndi wa sabata imodzi, ukuwunika nkhani zokhudza chitetezo komanso anthu othawa mayiko a kwawo mu Africa ndi zilumba zina. “Posinkhasinkha za mutu umenewu tikuwona kuti mayiko ambiri zinthu sizikuyenda bwino chifukwa anthu akumakangana zomwe zikuchititsa kuti anthu athawe nkupita ku mayiko ena. Choncho tikhala tikukambirana ndi kuwona momwe tingawathandizire chifukwa aliyense anabadwa mchifanizo cha Mulungu ndipo ndi udindo wa mpingo kuwonetsetsa kuti anthu akusamalidwa bwino,” anatero Ambuye Stima. Iwo ati msonkahnowu ukambirananso zokhudza sinodi ya maepiskopi yomwe a Papa anayikhazikitsa. “Tiwona kuti mayiko a mu Africa tili potani pa nkhani imeneyi ndipo ngati ena akutsalira, tithandizana kuti tiyendere limodzi,” anatero Ambuye Stima. Msonkhanowu unatsekuliridwa ndi nsembe ya Misa ndipo mtsogoleri wa dzikolo Nana Akufo-Addo anali nawo pa mwambowo.",https://www.radiomaria.mw/msonkhano-wa-secam-ukambirana-za-anthu-othawa-kwawo/,"July 28, 2022",Izahaki Mwacha
Ng’anga Akagwira Ukayidi Kaamba Kogwilira Kasitomala Wake,"Bwalo la Senior Resident m’boma la Mangochi lalamula sing’anga wina kuti akakhale ku ndende kwa zaka khumi atapezeka olakwa pa mlandu wogwilira mayi wina yemwe anali kasitomala wake. Woyimira boma pa mlanduwu Sub Inspector Maggie Chibulire anauza bwaloli kuti mayiyu yemwe ndi wa zaka 30 zakubadwa anayamba nthenda ya mu ubongo atapita padera mwezi wa October chaka chatha zomwe zinachititsa kuti makolo ake amutengere kwa sing’angayu yemwe dzina lake ndi Chiko Vasco wa zaka 70 zakubadwa. Patatha miyezi inayi, mayiyu anayamba kupeza bwino ndipo ng’angayu anauza makolowo kuti amupatse ndalama zokwana 80 sauzande kwacha. Makolowo anati adzipereka ndalamayo pang’onopang’ono zomwe sizinasangalatse mkuluyu ndipo anasamutsa mayiyu ndi kukamusiya ku malo ena komwe anamusandutsa mkazi wake wachiwiri. Pa 13 July chaka chino, pamene makolowo anapeza ndalama yonse ndi kupita kuti akatenge mwana wawo, anali odadwa kumupeza kuti ndi oyembekezera ndipo atamufunsa ndi pomwe amafotokoza za nkhaniyi. Popereka chigamulo chake pa nkhaniyi, Senior Resident Rodrick Michongwe anati wapereka chilango chotere kuti ena atengerepo phunziro ponena kuti sing’angayu anapezerapo mwayi pa kuvutika kwa mayiyu. Vasco amachokera m’mudzi mwa Kadango mfumu yaikulu Namabvi m’boma la Mangochi.",https://www.radiomaria.mw/nganga-akagwira-ukayidi-kaamba-kogwilira/,"July 28, 2022",Izahaki Mwacha
MEC Yati Kalembera Wayenda Bwino,"Bungwe loyendetsa chisankho mdziko muno la Malawi Electoral Commission (MEC) lati ntchito yolemba komanso kuwunika mayina mkaundula wa voti pa chisankho chapadera, yayenda bwino. Mneneri wa bungweli a Sangwani Mwafulirwa anena izi potsatira kutha kwa nthawi ya kalemberayu m’madera atatu a makhansala omwe muchitike chisankhochi a Shire ku Balaka, Wenya ku Chitipa komanso Lupembe ku Karonga. Iwo ati ntchitoyi yayenda popanda vuto lililonse. “Ntchitoyi yayenda bwino ndipo ndi chifukwa chake sitinawonjezere masiku a kalemberayu,” anatero a Mwafulirwa. Iwo ati anthu asayembekezere kukwera kwa chiwerengero cha anthu omwe alembetsa mkaundulayu kaamba koti ambiri analembetsa kale. “Amene amalembetsa ndi okhawo amene akwanitsa zaka 18 kapena analembetsa zaka 18 mbuyomu koma analibe mwayi oti angalembetse mkaundula wa voti,” anapitiriza motero a Mwafulirwa A Mwafulirwa ati bungweli litulutsa mndandanda wa mayina onse omwe ali mu kaundulayu posachedwapa. Mwazina iwo ati nyengo yokopa anthu ikupitilirabe choncho amene akupikisana nawo pa udindowu akuyenera kutero koma motsata malamulo.",https://www.radiomaria.mw/mec-yati-kalembera-wayenda-bwino/,"July 27, 2022",Izahaki Mwacha
Katangale Ndi Mdani Wa Dziko – Chakwera,"Mtsogoleri wa dziko lino Dr. Lazarus Chakwera wati katangale ndi mdani wamkulu wa dziko lino. President Chakwera wanena izi lachiwiri ku Blantyre pa mwambo wotsekera msonkhano wokambirana za kuthetsa katangale. Potsekera mwambowu, iye wakhazikitsanso kampeni ya sabata makumi awiri (20) yolimbana ndi katangale yomwe idzathe pa 9 November. “Katangale ndi mdani wathu wamkulu ndipo kuno sitikumulandira. Zokamba zathu tigwirizana kuti ndi katangale ndipo sitimpatsa mpata paliponsepo,” anatero a Chakwera. Poyankhula pa mwambo omwewu, mtsogoleri wa dziko linoyu wayamikira ntchito yomwe mkulu wa bungwe lothana ndi katangale m’dziko muno la Anti-Corruption Bureau (ACB) a Martha Chizuma akugwira poyetsetsa kuthana ndi m’chitidwewu. Iye wati a Chizuma akugwira ntchito yotamandika ndipo akugwira ntchitoyi modzipereka. “Ndithokoze onse amene akuyesetsa kuthana ndi mchitidwewu ndipo makamaka mayi Chizuma omwe akudzipereka kwambiri pa ntchito imeneyi,” anatero a Chakwera. Iwo ati mayiyu akuyesetsa kwambiri ngakhale ntchitoyi ili yovuta kwambiri.",https://www.radiomaria.mw/katangale-ndi-mdani-wa-dziko-chakwera/,"July 27, 2022",Izahaki Mwacha
EGENCO Izimitsa Magetsi Kwa Maola 16,"Bungwe lopanga magetsi mdziko muno la Electricity Generation (EGENCO) lati lizimitsa makina ake aku Nkula B kwa maola 16 kumathero a sabatayi. Mneneri wa bungweli a Moses Gwaza atsimikiza za nkhaniyi ndipo ati izi zichitika pofuna kukonza makina ochotsera zinyalala pa malowa, omwe awonongeka. Kuzimitsidwa kwa makinawa kukhudza 100 megawatts ya magetsi yomwe imapangidwa ku malowa yomwe ndi 40 percent ya magetsi a dziko lino. “Ndizoona kuti pa 30 komanso pa 31 mwezi uno tizayimitsa kupanga magetsi kwa maola 8 tsiku lililonse. Izi zili chomwechi chifukwa makina omwe timachotsera zinyalala sakugwira bwino ntchito ndiye tikufuna kuti akadaulo athu olowa m’madzi alowe ndi kukachotsa makinawa komanso akakonze ma intake screens kuti malo opangira magetsi asalowe zinyalala kapena zoyipa zilizose,” anatero a Gwaza. Iwo anati kuzimitsa makinawa kuthandiza kuti akadaulo a bunweli adzagwire ntchitoyi popanda chiwopsezo chilichonse. A Gwaza ati ntchitoyi ndi yofunika kwambiri ponena kuti vutoli akalilekelera libweretsa mavuto ena. “Tikangosiya osagwira ntchitoyi tiwononga zinthu zambiri chifukwa choti ku makina kwathu kutha kulowa zinyalala kapena zinthu zian zimene sizoyenera kuti ziloweko,” anatsindika motero a Gwaza. Dziko la Malawi lakhala likukumana ndi vuto la kuthimathima kwa magetsi kuchokwera pomwe namondwe wa Anna anakhudza dziko lino kumayambiliro a chaka chino.",https://www.radiomaria.mw/egenco-izimitsa-magetsi-kwa-maola-16/,"July 27, 2022",Izahaki Mwacha
Papa Wati Anthu Adzikumbukira Mbiri Yawo,"Mtsogoleri wa mpingo wa Katolika pa dziko lonse Papa Francisco watsindika za kufunika koti anthu asamaiwale mbiri yawo. Malinga ndi malipoti a Vatican Radio, Papa wayankhula izi mu malaliko ake pa Misa yomwe adatsogolera pa bwalo la za masewero la Commonwealth mu mzinda wa Edmonton m’dziko la Canada pa tsiku lomwe Mpingo umachita chaka cha Joachim ndi Anna Oyera omwe ndi agogo a Ambuye Yesu. Papa kucheza ndi m’modzi mwa anthu achikulire Iye wati anthu achikulire ndi ofunika kwambiri kaamba koti ndi nkhokwe ya malangizo komanso chikhulupiriro. Papa Francisco wati anthu akuyenera kusunga ndi kulemekeza mbiri yao ponena kuti munthu aliyense amabadwa pakati pa anthu ndipo wati ndi anthu amenewo omwe amapanga munthu aliyense kukhala chomwe ali. Iye wati palibe amene amasankha kobadwira kotero pa chifukwa ichi anthu akuyenera kulemekeza ndi kunyadira komwe akuchokera chifukwa zonse zopezeka komwe munthu adabadwira ndi zomwe zimapanga munthuyo kukhala chomwe ali. Papa Francisco wamaliza ndi kupempha uneneri wa Joachim ndi Anna Oyera kuti azithandiza akhristu kunyadira mbiri yao ndi komwe achokera komanso kuti azikonda ndi kulemekeza anthu achikulire.",https://www.radiomaria.mw/papa-wati-anthu-adzikumbukira-mbiri-yawo/,"July 27, 2022",Izahaki Mwacha
Papa Akupita ku Quebec,"Mtsogoleri wa Mpingo wa Katolika pa dziko lonse Papa Francisco lero akuyembekezeka kupita ku Quebec dera la ku m’mawa kwa dziko la Canada. Malinga ndi malipoti a Vatican Radio Papa Francisco apita ku deralo pochokera ku Edmonton komwe adafikira laMulungu lapitali. Akafika ku deralo mwa zina Papa Francisco achita mkumano ndi nduna yaikulu ya dzikolo. Ofesi yofalitsa nkhani ku Vatican, Holy See Press Office yati Papa Francisco akuyembekezeka kunyamuka pa bwalo la ndege la Edmonton nthawi ya 9 koloko m’mawa nthawi ya kumeneko. Ofesiyi yati akafika ku Quebec, Papa Francisco akalandiridwa ndi mkulu wa boma wa deralo Governor General ndipo kenako awiriwa akachita zokambirana. Pambuyo pa mkumanowu, Papa Francisco akuyembekezekanso kuchita zokambirana ndi nduna yaikulu ya dziko la Canada, Justin Trudeau. Kenako Papa’yu alankhula kwa a kazembe oimira maiko awo m’dziko la Canada, members of the diplomatic corps. Dziko la Malawi likusiyana kwambiri pa nkhani ya nthawi ndi dziko la Canada. Dziko la Canada likusalira m’mbuyo ndi maola asanu ndi atatu (8).",https://www.radiomaria.mw/papa-akupita-ku-quebec/,"July 27, 2022",Izahaki Mwacha
Papa Wapepesa Kwa Eni Nthaka a Dziko la Canada,"Lolemba m’mawa Papa Francisco adali ku dera la ku m’mawa kwa mzinda wa Edmonton m’dziko la Canada makamaka ku sukulu yodziwika kuti Ermineskin Indian Residential School. Iyi ndi imodzi mwa sukulu zazikulu zomwe zidali kuyendetsedwa ndi a mishonale a mpingo wa Katolika zaka za m’mbuyomu kuyambira pomwe sukuluyi adayikhazikitsa m’chaka cha 1895 koma kenako m’chaka cha 1969 sukuluyi idayamba kuyendetsedwa ndi boma ndipo patangopita zaka zisanu ndi chimodzi (6) sukuluyi adayitseka. Papa Francisko (pakati) pa mwambo omwe anapepesa mdziko la Canada Ali ku sukuluyi Papa Francisco adachita mkumano ndi ena mwa omwe adaphunzira pa sukuluyi ndipo omwe adachitiridwapo nkhanza ali achichepere kaamba koyankhula chiyankhulo cha makolo awo komanso kaamba kochita ndi kutsatira zina za chikhalidwe chawo. Amenewa ndi eni nthaka a dzikoli omwe amadziwika kuti the Indigenous people of Canada. M’mawu ake kwa anthuwa, Papa Francisco wapepesa kuchokera pansi pa mtima wake eni nthaka a dziko la Canada kaamba ka m’chitidwe oyipa ochitira ana nkhanza omwe udali kuchitika msukulu za m’dzikoli. Iye wati ndi wa chisoni chachikulu ndipo m’malo mwa mpingo wonse wa Katolika wapempha chikhululukiro cha anthuwa komanso wapempha chikhululukiro cha Mulungu. Papa Francisco wati ndi cholinga cha mpingo kuti mwazina ana aziwonetseredwa chikondi komanso azilemekedwa. Asadayambe ulendo wokacheza m’dziko la Canada iye adafotokoza kuti uwu ndi ulendo wa uzimu omwe cholinga chake ndi kulapa ndi kupempha chiyanjano (Pilgrimage of Penance) kaamba ka m’chitidwe woipa wochitira ana nkhanza omwe umachitika msukulu za m’dzikolo zomwe mzaka za m’ma 1900 zimayendetsedwa ndi mpingo wa Katolika.",https://www.radiomaria.mw/papa-wapepesa-kwa-eni-nthaka-a-dziko-la-canada/,"July 26, 2022",Izahaki Mwacha
Makhansala ku Mangochi Asankha Mtsogoleri Wawo Watsopano,"Makhansala a boma la Mangochi asankha khansala Ivy Sande wa chipani cha Democratic Progressive (DPP) kukhala wapampando wa khonsolo ya bomalo. Sande: Ndigwira ntchito molemekeza aliyense Poyankhula pambuyo pa kusankhidwa kwawo, mayi Sande omwe ndi khansala wa ward ya Maiwa ku dera la Mangochi Malombe, ati awonetsetsa kuti pali mgwirizano pakati pa makhansalawa ndi akuluakulu a khonsolo ya bomalo. Iwo ati awonetsetsa kuti chitukuko chikuyenda bwino m’bomalo. “Ndigwira ntchito molemekeza aliyense koma mosaopa. Niwonetsetsa kuti pali mgwirizano pakati pa ife a ndale ndi akuluakulu a khonsolo,” anatero mayi Sande. Poyankhulapo yemwe anali wapampando wa khonsoloyi a Alexander Scott afunira zabwino zonse mayi Sande pa udindo wawo watsopanowu. “Ndiwafunire zabwino zonse anzanga amene apambana ndipo ife tigwira nawo ntchito limodzi. Ndi momwe chisankho chimakhalira kupambana komanso kugonja,” anatero a Scott. Pamenepa a Scott ati ndi kofunika kuti mayi Sande apitirize zitukuko zomwe iwo akhala akuchita pamene anali pa udindowu kuti khonsoloyo ipitilire kuyenda bwino.",https://www.radiomaria.mw/makhansala-ku-mangochi-asankha-wapampando-wawo-watsopano/,"July 25, 2022",Izahaki Mwacha
Papa Wafika M’dziko la Canada,"Ulendo wa Papa Francisco wa nambala 37 kunja kwa dziko la Italy wayamba dzulo. Ulendo wochoka ku Rome m’dziko Italy kufika m’dziko la Canada udatenga maola oposa khumi. Papa kulandiridwa ndi akauluakulu a dziko la Canada Atafika pa bwalo la ndege la Edmonton International, Papa Francisco adalandiridwa ndi maepiskopi a mpingo wa Katolika komanso akuluakulu a boma omwe adatsogoleredwa ndi nduna yaikulu ya dziko la Canada, Justin Trudeau. Papa Francisco wautchula ulendowu kukhala ulendo wa uzimu omwe cholinga chake ndi kulapa popeza iye apepesa kwa eni nthaka kaamba ka m’chitidwe woipa wochitira ana nkhanza omwe umachitika msukulu za m’dzikolo mzaka za m’ma 1900. Iye apepesa kaamba koti sukulu zambiri za dzikolo pa nthawiyo zimayendetsedwa ndi mpingo wa Katolika. Papa Francisco ali ndi chikhulupiriro kuti ulendowu uthandiza kubweretsa chimvano ndi kukhululukirana pakati pa mpingo wa Katolika ndi eni nthaka.",https://www.radiomaria.mw/papa-wafika-mdziko-la-canada/,"July 25, 2022",Izahaki Mwacha
Papa Mawa Ayamba Ulendo wa ku Canada,"Mtsogoleri wa mpingo wa Katolika pa dziko lonse Papa Francisco mawa (lamulungu) ayamba ulendo wokacheza m’dziko la Canada. Malinga ndi malipoti a Vatican Radio, Papa akacheza m’dziko la Canada atayitanidwa ndi boma la dzikolo, maepiskopi a mpingo wa Katolika komanso eni nthaka a dzikolo. Ulendowu udzafika ku mapeto lachisanu pa 29 July, 2022. Ndege yomwe Papa Francisco akwere pa ulendo wake wokacheza m’dziko la Canada ikuyembekezeka kunyamuka pa bwalo la ndege  la Fiumicino International mu mzinda wa Rome nthawi ya 9 koloko m’mawa ndipo ikuyembekezeka kutera pa bwalo la ndege la Edmonton International m’dziko la Canada nthawi ya 11:20 ndi kulandiridwa ndi akuluakulu a boma komanso maepiskopi a mpingo wa Katolika a mdzikolo. Zina mwa zochitika za Papa Francisco ndi mkumano wake ndi eni nthaka a dzikoli, mkumano ndi akuluakulu a boma, kuyankhula kwa a kazembe oyimira maiko awo, kuchita Misa, kucheza ndi achinyamata komanso anthu achikulire, kupemphera limodzi ndi maepiskopi, ansembe, asisitere, a bulazala ndi asemino komanso kucheza ndi ansembe a chipani cha ma Jesuit. Pokonzekera ulendowa monga momwe achitira nthawi zonse pamene akupita kunja kwa dziko la Italy, lachisanu nthawi ya ku m’mawa Papa Francisco adapita kukapemphera mu tchalitchi chachikulu cha Amayi Maria mu mzinda wa Rome, Basilica di Santa Maria Maggiore. Ali mu tchalitchi m’menemu Papa’yu anapemphera pafupi ndi chithunzi cha Amayi Maria mtetezi wa anthu a mu mzinda wa Rome, Maria Salus Populi Romani kupempha uneneri wa Amayi Maria kuti ayende bwino komanso kuti ulendowu ukhale wopambana. Kumayambiriro a mwezi uno Papa Francisco amayembekezeka kukacheza m’maiko a Democratic Republic of Congo komanso South Sudan koma ulendowu adayamba awuyimitsa kaye kaamba koti pa nthawiyo Papa Francisco amavutika kwambiri mayendedwe kaamba ka vuto la bondo koma pano zinthu zili bwino. Mwa zina maulendowa amathandiza kuyatsa moto wa chikhulupiriro mu mitima ya akhristu.",https://www.radiomaria.mw/papa-mawa-ayamba-ulendo-wa-ku-canada/,"July 23, 2022",Izahaki Mwacha
Chakwera Wasankha Mkulu wa Apolisi Watsopano,"M’tsogoleri wa dziko lino Dr. Lazarus Chakwera wasankha mkulu wa apolisi watsopano. Malinga ndi chikalata chomwe wasayina ndi mlembi wamkulu mu ofesi ya president ndi nduna, mayi Colleen Zamba, mtsogoleriyu wasankha mayi Merlyn Nachulu Yolamu kukhala mkulu wa apolisi m’dziko muno. Mkulu wa apolisi watsopano – mayi Yolamu Malinga ndi chikalatachi m’tsogoleri wa dziko linoyu wasankha mayiwa ndipo nyumba ya malamulo ndi yomwe ikuyenera kuwunika ndi kuvomereza mayiwa ngati kuli koyenera kuyamba kugwira ntchito zawo. Mayi Yolamu akulowa m’malo mwa Dr. George Kainja omwe mtsogoleriyu anawachotsa pa udindowu potsatira lipoti la bungwe la Anti-Corruption Bureau (ACB) lomwe linasonyeza kuti a Kainja akuganiziridwa kuti akukhudzidwa ndi nkhani za katangale ndi mkulu wina ochita malonda otchedwa Zuneth Sattar. Mayi Yolamu omwe anabadwa mchaka cha 1965 ndi ochokera m’boma la Mchinji. Iwo ali ndi Masters degree of science in public policy and management yomwe anaipeza mchaka cha 2012.",https://www.radiomaria.mw/chakwera-wasankha-mkulu-wa-apolisi-watsopano/,"July 23, 2022",Izahaki Mwacha
Papa Wati Ndi Wokhudzidwa Ndi Kuwonongeka Kwa Chilengedwe,"Mu uthenga wake wa chaka chino wa tsiku loganizira kufunika kosamala chilengedwe komanso kuyamika Mulungu kaamba ka mphatsoyi, World Day of Prayer for the Care of Creation, Papa Francisco wati ndi wokhudzidwa kwambiri kuti m’chitidwe owononga chilengedwe ukupitirabe. Iye wati poyang’ana chilengedwe pali zinthu ziwiri zomwe munthu sangaziphonye; poyamba kuyamika Mulungu kaamba ka mphatso ya chilengedwe komanso pa nthawi yomweyo kumva chisoni kaamba ka m’mene anthu akusakazira chilengedwe. Mu uthengawu, Papa Francisco watsindika za kufunika kowona chilengedwe ndi maso a uzimu. Iye wati kuonongeka kwa chilengedwe kwachititsa kuti nyama za ku tchire zisowe malo okhala komanso wati mvula ikumabwera yochepa kapena yowononga koma si pokhapo iye wati kuonongeka kwa chilengedwe kwabweretsa nyengo yotentha yomwe anthu mmbuyomu sadayiwonepo. Papa Francisco wati nthawi yakwana yoti maiko achitepo kanthu zinthu zisadafike poyipa. Iye adakhazikitsa tsiku loganizira chilengedwe ndi loyamika Mulungu kaamba ka mphatsoyi m’chaka cha 2015 ndipo m’chaka chomwechi ndi pomwe adalemba kalata yotchedwa Laudato Si yofotokoza za kufunika kosamala chilengedwe.",https://www.radiomaria.mw/papa-wati-ndi-wokhudzidwa-ndi-kuwonongeka-kwa-chilengedwe/,"July 23, 2022",Izahaki Mwacha
Alhomwe Apempha Chakwera Achitepo Kanthu Pa Mavuto Omwe Akukumana Nawo,"Gulu la anthu a mtundu wa chilhomwe m’boma la Phalombe, lachiwiri linachita ziwonetsero zodandaula pa mavuto omwe akukumana nawo mdziko muno. Yemwe anatsogolera ziwonetserozi yemwenso ndi m’modzi mwa akuluakulu a bungwe la Mulhakho wa Alhomwe m’chigawo chakummwera kwa dziko lino, Blessings Makwinja, wati mchikalatacho muli madando atatu; loyamba lopempha mtsogoleri wa dziko lino Lazarus Chakwera, kuti achitepo kanthu pa za uthenga omwe mzika ina ya dziko lino inatulutsa masiku apitawa,  wonyoza anthu a mtundu wa chilhomwe, kumanga Alhomwe pa nkhani zosadziwika bwino komanso kudandaula kuti boma la Tonse alliance likusala anthu a mtundu wa Chilhomwe posamawapatsa mwayi wochita nawo ntchito za malonda. Makwinja wati gulu lawo lidikira yankho kuchokera kwa mtsogoleri wa dziko lino, ndipo ngati saatero gulu lawo likachititsa ziwonetsero zina mu mzinda wa Blantyre masiku akubwerawa, asanakachite m’bindikiro ku nyumba ya mtsogoleri wa dziko lino mu mzinda wa Lilongwe. Ndipo polankhula atalandira chikalatacho, bwanamkubwa wa boma la Phalombe Rhodrick Mateauma, wati chikalata chomwe walandirachi, achitumiza ku ofesi yoyenelera mwamsanga. Ziwonetserozi zinayambira pa malo ochitira malonda a Migowi kukafika ku ofesi za khonsolo ya Phalombe, omwe ndi mtunda wa ma kilomita khumi.",https://www.radiomaria.mw/alhomwe-apempha-chakwera-achitepo-kanthu-pa-mavuto-omwe-akukumana-nawo/,"July 23, 2022",Izahaki Mwacha
Matenda a Nsomba Abuka ku Lilongwe,"Unduna wa zaulimi waletsa kuweza komanso kugulitsa nsomba zochokera m’madera ena a m’boma la Lilongwe kutsatira nthenda ya nsomba yomwe yabuka m’bomalo. Wachiwiri kwa mkulu owona za umoyo wa ziweto ku unduna za zaulimi mdziko muno Dr. Gilson Njunga atsimikiza za nkhaniyi ndipo ati matendawa akhudza mtsinje wa Machetche komanso madamu osungira nsomba a mdera la zaulimi la Mitundu m’boma la Lilongwe. Iwo ati matendawa samakhudza umoyo wa anthu komabe alangiza anthu kuti apewe kudya nsomba zokhudzidwa ndi nthendayi kuti apewe nthenda ya kutsekula m’mimba yomwe ingadze chifukwa cha kudya nsomba-zi. “Tayimitsa kupha nsomba komsno kugulitsa m’madera onse okhudzidwa komanso ku malo kwawo kwa nsomba kukhale kwa chitetezo. Tiwapemphenso kuti asatenge zida zawo zomwe amagwiritsa ntchito popha nsomba m’maderawa ndi kukaphera ku madera ena,” anatero Dr. Njunga. Iwo ati kuyandama kwa nsomba, kusambira mofooka komanso zilonda za nsomba ndi zina mwa zizindikiro za matendawa ndipo matendawa akuti amakhudza kwambiri nsomba za mlamba komanso za munga umodzi.",https://www.radiomaria.mw/matenda-a-nsomba-abuka-ku-lilongwe/,"July 21, 2022",Izahaki Mwacha
Mbava Zaba 60 Million Kwa Mzika Ya Mdziko la China ku Lilongwe,"Anthu ena omwe sakudziwika aba ndalama zokwana 60-million-kwacha pa kampani ya Sino Sky ku Nathenje m’boma la Lilongwe. Wofalitsa nkhani za apolisi m’boma la Lilongwe, Inspector Hestings Chigalu wati umbavawu wachitika ku nyumba kwa mkulu wa kampaniyi yomwe imapanga miyala ya kwale ndipo mwini wake ndi mzika ya mdziko la China. Chigalu: Abanso mfuti yaing’ono Iye wati kupatula ndalamazi, mbavazi zabanso mfuti yomwe inali ndi zipolopolo 6 komanso lamya za m’manja ndi katundu wina. “Ndi zoonadi ife kuno ku Lilongwe tikusakasaka mbava zina zomwe zaba 60-million-kwacha komanso mfuti yaing’ono ndi zinthu zina kwa mzika ya dziko la China omwe ndi a Yizhong Cai. Umbava umenewu wachitika usiku wa pa 20 July 2022 cha mma 11 koloko,” anatero Inspector Chigalu. Mbavazi akuti zabanso hardrive yomwe mumasungidwa zojambulidwa za camera ya CCTV. Pamenepa mneneri wa apolisiyu wapempha anthu mdizko muno kuti apewe mchitidwe wosunga ndalama zochuluka mnyumba zawo.",https://www.radiomaria.mw/mbava-zaba-60-million-kwa-mzika-ya-mdziko-la-china-ku-lilongwe/,"July 21, 2022",Izahaki Mwacha
Anthu 76 Anjatidwa pa Ziwonetsero,"Apolisi amanga anthu okwana 76 powaganizira kuti ndi omwe anayambitsa chipolowe pa ziwonetsero zomwe zinachitika lachitatu mu mzinda wa Lilongwe. Mneneri wa apolisi m’boma la Lilongwe Inspector Hestings Chigalu watsimikiza za nkhaniyi. Iye wati anthuwa amangidwa pa milandu ya umbava, kusonkhana mosatsata malamulo komanso kusamvera chigamulo cha bwalo la milandu. Ena mwa anthu omwe anachita ziwonetserozo “Ndi zoona tamanga anthu amenewa kaamba koti anachita zinthu zomwe ndi zosemphana ndi malamulo a dziko lino ndipo tikuwasuga mchitokosi chathu,” anatero Inspector Chigalu. Pamenepa iye wati kuchita ziwonetsero ndi ufulu wa munthu aliyense yemwe ndi mzika ya dziko lino koma kuti zimenezi zikuyenera kuchitika mosawononga katundu wa ena. Iye wati anthuwa akawonekera ku bwalo la milandu posachedwapa ndi kukayankha milandu yomwe apalamula. Padakalipano magulu ena komanso mabungwe omwe si a boma adzudzula kumangidwa kwa anthuwa ndipo apempha apolisi kuti atulutse anthuwa.",https://www.radiomaria.mw/anthu-76-anjatidwa-pa-ziwonetsero/,"July 21, 2022",Izahaki Mwacha
Ntchito Yokonzanso Ulimi Wa Mthirira Kunsi Kwa Mtsinje Wa Shire Yayamba,"Unduna wa za chuma ndi mapulani a chitukuko wati wakondwa ndi m’mene ikuyendera ntchito yobwezeretsa ngalande yodutsa madzi a Ulimi wa mthilira yomwe ikuchitika ndi bungwe la Shire Valley Transformation Programme m’maboma a Chikwawa ndi Nsanje. Poyankhula atayendera ntchito yomanganso gawo loyamba la ngalandeyi ku Kapichira m’boma la Chikwawa, mlembi wamkulu mu unduna owona za mapulani a chitukuko Winford Masanjala anati ali ndi chiyembekezo kuti ndalama zomwe boma lapeza kudzera ku abwenzi a pologalamuyi zithandiza kuti ntchitoyi iyende mwachangu komanso mwaukadaulo. Iye wati posatira namondwe wa Ana yemwe anawononga mbali ina ya gawo la ngalande ya madziyi, ntchitoyi ichedwerapo ndi chaka chimodzi komanso isowa ndalama zina zowonjezera zomwe akuti zipezeka mu nthawi yake. Ndipo poyankhula m’malo mwa akuluakulu owona za ntchito yomanga ngalandeyi Martin Chizalema anati padakali pano ntchitoyi yayambanso kuyenda bwino maka mu ngalande yodutsira madzi yomwe ndi yotalika mtunda wa makilomita 6 kuchokera mu mtsinje wa Shire. Motero Chizalema anati chatsala pano ndi kukonzanso khoma lotchinga damu la Kapichira pomwe atengere madzi yomwe akugwira limodzi ndi kampani yopanga magetsi ya EGENCO. Padakali pano ntchito zina zophunzitsa alimi ang’onoang’ono za m’mene angazapindulire ndi ntchito za ulimi m’madera omwe mudutse ngalandeyi, komanso umwini wa malo ndinso kusamalira chilengedwe zikupitirira ku derali. Ntchitoyi igwiridwa magawo atatu ndipo ikulandira thandizo la ndalama kuchokera ku banki yayikulu pa dziko la pansi (World bank), banki ya mu Afrika, bungwe lowona za mafuta OPEC fund ndinso boma la Malawi.",https://www.radiomaria.mw/ntchito-yokonzanso-ulimi-wa-mthirira-kunsi-kwa-mtsinje-wa-shire-yayamba/,"July 18, 2022",Izahaki Mwacha
Papa Wati Akupemphelera Anthu a Mdziko la Sri Lanka,Mtsogoleri wa Mpingo wa Katolika pa dziko lonse Papa Francisco watsimikizira anthu a m’dziko la Sri Lanka za mapemphero ake pomwe dzikolo likudutsa m’mavuto aakulu. Malinga ndi malipoti a Vatican Radio Papa Francisco walankhula izi ku likulu la Mpingo ku Vatican. Iye wati akugwirizana ndi atsogoleri a mipingo m’dzikolo omwe apempha anthu kuti apewe kuchita zipolowe ndi kulimbikitsa kukambirana. Papa Francisco wapempha atsogoleri a dzikolo kuti apeze njira yabwino yothetsera mavuto a za chuma a m’dzikolo odza kaamba ka m’chitidwe wa katangale ndi kusakaza chuma omwe achititsa kuti kwa nthawi yaitali anthu akhale akuchita zipolowe zosonyeza kusakondwa kwao. Masiku apitawa mtsogoleri wa dzikolo Gotabaya Rajapaksa adathawa m’dzikolo ndipo lachisanu lapitali nyumba ya malamulo m’dzikolo idatsimikiza ndi kuvomereza kuti mtsogoleriyu watuladi pansi udindo wake. Nyumba ya malamuloyi ikuyembekezeka kusankha mtsogoleri wa tsopano wa dzikolo posachedwapa.,https://www.radiomaria.mw/papa-wati-akupemphelera-anthu-a-mdziko-la-sri-lanka/,"July 18, 2022",Izahaki Mwacha
Papa Wauza Anthu Apemphelere Ulendo Wake waku Canada,"Mtsogoleri wa Mpingo wa Katolika pa dziko lonse Papa Francisco wapempha mapemphero opempherera ulendo wake wokacheza m’dziko la Canada. Malinga ndi malipoti a Vatican Radio Papa Francisco wapereka pempholi lamulungu ku likulu la Mpingo ku Vatican. Iye wapempha a Katolika pa dziko lonse kuti amuikize m’mapemphero. “Pano pomwe kwangotsala masiku ochepa kuti ndipite m’dziko la Canada ndi kupempha mapemphero anu kuti ulendowu uthandize kubweretsa machiritso ndi kukhululuka m’mitima ya eni nthaka a m’dzikolo,” watero Papa Francisco. Iye wati sakukayika za chiyanjano ndi kukhululuka kwa eni nthaka a dzikolo chifukwa cha zokambirana zomwe zakhala zilipo pakati pa iwo ndi Mpingo wa Katolika. Ali m’dzikolo Papa Francisco akacheza m’mizinda ya Edmonton, Québec ndi Iqaluit. Zina mwa zochitika za Papa Francisco ndi nkumano wake ndi eni nthaka a dzikolo, nkumano ndi akuluakulu a boma, kulankhula kwa a kazembe oimira maiko awo, diplomatic corps, kuchita Misa, kucheza ndi achinyamata komanso anthu achikulire, kupemphera limodzi ndi ma episkopi, ansembe, asisitere, a bulazala ndi a semino ndipo monga ambiri akudziwa kuti Papa Francisco ndi Papa woyamba wa chipani cha ma Jesuit iye akachitanso nkumano ndi ansembe a chipani cha ma Jesuit, Society of Jesus. Chikhalireni pa mpando wa u Papa, Papa Francisco wayenda ma ulendo 34 kunja kwa dziko la Italy komanso wacheza kale m’maiko 54.",https://www.radiomaria.mw/papa-wauza-anthu-apemphelere-ulendo-wake-waku-canada/,"July 18, 2022",Izahaki Mwacha
MAWU A LAMULUNGU LA 16 PA CHAKA,"Tizionetsa chikondi choona pa zochita zathu Chaka C Psalter Week IV Liturgical Vestment: G 17 July 2022 NYIMBO YOLOWERA Salimo 54: 4, 6 Komatu Mulungu ndiye amandithandiza, Ambuye ndiwo amachirikiza moyo wanga. Ndidzapereka nsembe kwa Inu mwaufulu. Ndidzatamanda dzina lanu, Inu Chauta, popeza ndinu abwino. PEMPHERO LOYAMBIRIRA Inu Ambuye, onetsani ubwino wanu kwa atumiki anu, ndipo mwachifundo chanu, muchulukitse mphatso za chaulere chanu, kuti atalimbikitsidwa m’chiyembekezo, chikhulupiriro ndi m’chikondi, akhale tcheru nthawi zonse posunga malamulo anu. Mwa Yesu Khristu, Ambuye ndi Mulungu wathu, amene ali ndi moyo ndi ufumu limodzi nanu ndi Mzimu Woyera, tsopano ndi panthawi zosatha. MAU OYAMBA Genesesi 18: 1-10a Mau a m’Buku la Genesesi Mbuyanga, chonde musapitirire pakhomo pa mtumiki wanu. Chauta adaonekera Abrahamu ku mitengo ya thundu ya ku Mamure ija. Abrahamuyo atakhala pa khomo la hema lake nthawi yamasana kutatentha, mwadzidzidzi adangoona anthu atatu ataimirira potero. Atangowaona, adanyamuka mwamsanga kukawalonjera. Adaweramitsa mutu, nati, “Mbuyanga, ngati ndapeza kuyanja pamaso panu, chonde musapitirire pakhomo pa mtumiki wanu. Ndikupatseni madzi kuti mutsuke mapazi. Mungathe kubapuma patsinde pa mtengo pano. Ine tsopano ndikatenga chakudya, kuti mukadya mupeze mphamvu zopitirizira ulendo wanu. Mwabwera pakhomo panga pano, motero ndiyenera kukutumikirani.” Anthuwo adayankha kuti, “Chabwino, uchite monga waneneramo.” Abrahamu adalowa msangamsanga m’hema, nauza Sara kuti “Utenge msanga nsengwa zitatu za ufa wosalala, uukande ndi kupanga buledi.” Pamenepo Abrahamu adathamanga nakatenga mwanawang’ombe wonenepa, nampereka kwa wantchito kuti akonze mwamsanga. Kenaka adatenga chambiko ndi mkaka wokama chatsopano, ndi nyama yokonzakonza ija nawapatsa zonsezo. Iye adakhala potero pamene anthuwo analikudya patsinde pa mtengo. Tsono anthuwo adafunsa Abrahamu kuti, “Kodi mkazi wako Sara ali kuti?” Abrahamu adayankha kuti, “Ali m’hemamu.” Chauta adati, “Ndikukulonjeza kuti pakapita miyezi isanu ndi inai ndidzabweranso, ndipo mkazi wako adzakhala ali ndi mwana wamwamuna.” Sara ankangomvetsera ali kuseri kwa chitseko cha hema. Mau a Ambuye. Tithokoze Mulungu. Nyimbo ya Salimo Sal 15:2-5 Ch. Anthu olungama adzayenda pamaso pa Mulungu. Ndi munthu amene amayenda mosalakwa, amene amachita zolungama nthaŵi zonse, amene amalankhula zinthu ndi mtima woona. Ch. Anthu olungama adzayenda pamaso pa Mulungu. Ndi amene sasinjirira ndipo sachita anzake zoipa, kapena kumafalitsa mbiri yoipa ya anzake. Ndi amene amanyoza munthu womkana Mulungu, koma amalemekeza anthu omvera Chauta. Ndi amene amachitadi zimene walonjeza, ngakhale zikhale zoŵaŵa chotani. Ch. Anthu olungama adzayenda pamaso pa Mulungu. Ndi amene sakongoza ndalama zake kuti alandire chiwongoladzanja, amene salandira chiphuphu kuti azunze munthu wosalakwa. Ch. Anthu olungama adzayenda pamaso pa Mulungu. MAU ACHIWIRI Akolose 1:24-28 Mau a m’Kalata ya Paulo Woyera kwa Akolose Mauwo ndi chinsinsi chozama chimene chinali chobisika chikhalire kwa mibadwo yonse Tsopano ndakondwa kuti ndikukuvutikirani. Pakuti pakumva zoŵaŵazo, ndikutsiriza m’thupi mwanga zotsala za masautso a Khristu kuthandiza thupi lake, ndiye kuti Mpingo. Ndipo ine ndine mtumiki wa Mpingowu, pakuti Mulungu ndiye adandipatsa ntchitoyi yoti ndikulalikireni kwathunthu mau ake. Mauwo ndi chinsinsi chozama chimene chinali chobisika chikhalire kwa mibadwo yonse, koma tsopano Mulungu wachiwululira anthu ake. Cholinga cha Mulungu ndi cha kudziŵitsa anthuwo kukoma kwake kwa chinsinsicho ndi ulemerero wake pakati pa anthu akunja. Chinsinsicho nchakuti Khristu ali mwa inu, ndipo Iye amakupatsani chiyembekezo cha kudzalandira ulemerero. Khristuyo ndiye amene timamlalika. Timachenjeza ndi kuphunzitsa munthu aliyense ndi nzeru zonse zimene tili nazo. Pakuti tikufuna kusandutsa munthu aliyense kuti akhale wangwiro mwa Khristu. Mau a Ambuye. Tithokoze Mulungu Nyimbo ya Mthenga Woyera Alleluia. Ngodala anthu amene amamva mau a Mulungu, nawasunga mu mtimwa woona ndi wabwino, ndipo amalimbikira mpaka kubereka zipatso. Aleluya. MTHENGA WOYERA Luka 10:38-42 Mau a Mthenga Woyera monga adalembera Luka Marita adamlandira Yesu kunyumba kwake. Maria ndiye wasankhula chinthu chopambana. Pamene Yesu ndi ophunzira ake anali pa ulendo wao, Iye adalowa m’mudzi wina. Tsono mai wina, dzina lake Marita, adamlandira kunyumba kwake. Iyeyu anali ndi mng’ono wake, dzina lake Maria, amene adaadzakhala pansi ku mapazi a Ambuye, namamva mau ake. Koma Marita ankatanganidwa ndi ntchito zambiri. Choncho adapita kwa Yesu nati, “Ambuye, kodi simukusamalako kuti mng’ono wangayu akundilekera ndekha ntchito? Muuzeni adzandithandize.” Ambuye adati, “Iwe Marita iwe, ukutekeseka nkuvutika ndi zinthu zambiri, koma chofunika nchimodzi chokha. Maria ndiye wasankhula chinthu chopambana, ndipo chimenechi palibe wina angamlande ai.” Mthenga wa Ambuye. Ulemu kwa Inu Ambuye Yesu Khristu ULALIKI Abale ndi alongo okondedwa mwa Ambuye. Lero ndi lamulungu la nambala 16 pa chaka. Pali mitu yambiri imene tikhoza kusankha potsata mfundo zosiyanasiyana zopezeka m’mau a Mulungu amene tawerenga. Koma ife lero tasankha mutu wakuti: Tizikonda kukhala pafupi ndi Yesu. Mutu umenewu tausankha kuchokera mu Mthenga Wabwino walero pomwe tikumva Ambuye Yesu akuyamikira Maria chifukwa chosankha kukhala pansi pamapazi ake. Mau oyamba ochokera m’buku la Genesesi, tamva za mmene Abrahamu adasamalira alendo atatu. Panthawi ya Abrahamu, kusamalira alendo chidali chinthu chopambana kwambiri, koma iye adazindikira kuti ndi Mulungu amene adabwera ku nyumba kwake. Abrahamu adawasamalira bwino powapatsa chakudya ndiponso malo oti apumule. “Mbuyanga, ngati ndapeza kuyanja pamaso panu, chonde musapitirire pakhomo pa mtumiki wanu. Ndikupatseni madzi kuti mutsuke mapazi. Mungathe kubapuma patsinde pa mtengo pano. Ine tsopano ndikatenga chakudya, kuti mukadya mupeze mphamvu zopitirizira ulendo wanu” (Genesesi 18:4-5). Chifukwa cha chimenechi, Mulungu adalonjeza mphatso ya mwana kwa Sara mkazi wake amene adali opanda mwana mpaka mu ukalamba wake. Mau oyamba akutilimbikitsa kuti tizilandira alendo bwino bwino popanda kusankha. Abrahamu ndi Sara mkazi wake analandira madalitso chifukwa chakulandira alendo bwino kunyumba kwawo. Anthu ambiri timalephera kulandira madalitso chifukwa chakusalandira bwino alendo kunyumba kwathu. Gwero lakusalandira bwino alendo limakhala kudzikonda ndiponso umbombo. Mau achiwiri a m’kalata ya Paulo Woyera yolembera a Kolose, iye adalembera akhristuwa ali mu ndende. Iye sakutaya mtima chifukwa cha masautso amene akukomana nawo ayi, koma akusangalala chifukwa akumva zowawa chifukwa cha chikhulupiriro chake mwa Yesu Khristu. Iye akuchita ngati kuchitira umboni masautso amene Yesu adakomana nawo mpaka kutifera pa mtanda ndipo pakuuka kwa akufa, adatipulumutsa ife tonse pa dziko lino lapansi. Paulo akuona masautso amene akukomana nawo potumikira Ambuye Yesu ngati njira imodzi yogawana naye Ambuye Yesuyo masautso ake. Ifenso titakhala ndi maso a chikhulupiriro monga amene anali nawo Paulo Woyera, titha kumaona mavuto amene timakomana nawo ngati njira imodzi yolumikizana ndi masautso a Ambuye Yesu. Papa Yohane Paulo adalemba kalata yotchedwa Salvifici Doloris kuthanthauza kuti Masautso Odzetsa Chipulumutso. Monga momwe masautso a Ambuye Yesu adatsetsa chipulumutso kwa ife tonse, ifenso masautso athu ngati tiwalandira ndi mtima wachikhulupiriro, chiyembekezo ndi chikondi, amabweretsa chipulumutso kwa ife eni komanso kwa anthu ena. Mau oyamba, taona mmene Abrahamu adamulandirira Mulungu ngati mulendo wake kudzera nkulandira bwino anthu osadziwika. Mthenga Wabwino taonanso mmene Maria ndi Marita adamulandirira Yesu ngati mulendo wao. Choncho mu njira yapadera, mau oyamba ndi mau a m’Mthenga Wabwino akugwirizana pa nkhani yolandira bwino alendo koma koposaposa pa nkhani yolandira Mulungu pomutsekulira zitseko za mitima yathu. Mulungu nthawi zonse amafuna kukhala nafe. Koma samatikakamiza kuti alowe m’nyumba mwathu momwe muli mu mtima mwathu. Amatipatsa ufulu wochuluka wosankha kumutsekulira iye zitseko za mitima yathu kapena ayi. Mphunzitsi wina wa za mau a Mulungu adanena kuti, chotsekulira chitseko cha mtima wathu chimakhala m’kati. Motero Yesu akagogoda sangathe kutsekula ndikulowa kuchokera kunja ngati ifeyo eniake sitimtsekulira chitsekocho chifukwa chotsekulira chake chili m’kati. Mthenga Wabwino lero tikumva kuti Yesu ali paulendo wochokera ku Galilea kupita ku Yerusalemu ku chaka cha Pasaka. Mzinda wa Galilea uli ku mpoto ndipo mzinda wa Yerusalemu uli ku mmwera kwa dziko la Israele. Choncho mukamayenda kuchokera ku mpoto kupita ku Mmwera mumachita ngati kutsetsereka koma mukatengera mapu muona kuti mumakwera mtunda popita ku Mmwera kumene ndi ku Yerusalemu. Ku Kafaranao kumene Yesu amakhala ndi pafupifupi ma mitala 208 below sea level pamene ku Yerusalemu ndi pafupifupi mamitala 780 above sea level. Mtunda wochokera ku Kafaranao kupita ku Yerusalemu ndi wa makilomitala 136. Fanizo la Msamaria wachifundo lomwe tinamva Lamulungu latha ndi nkhani ya Marita ndi Maria yomwe tikumva mu Mthenga Wabwino walero, zikupezeka mu Mthenga Woyera monga adalembera Luka basi. Mateo, Marko ondi Yohane sanalembe nkhani zimenezi. Nkhani ya Mfarisi wachifundo ikutilimbikitsa kuti tizitanganidwa ndikugwira ntchito zachifundo. Ndipo nkhani ya Marita ndi Maria ikutilimbikitsa kuti tizitanganidwa ndikupemphera. Njira zonsezi nzofunika m’moyo wa mkhristu aliyense tsiku ndi tsiku. Lero tamva kuti Maria adakhala pansi kumvetsera Mau a Mulungu. “Tsono mai wina, dzina lake Marita, adamlandira kunyumba kwake. Iyeyu anali ndi mng’ono wake, dzina lake Maria, amene adaadzakhala pansi ku mapazi a Ambuye, namamva mau ake” (Luka 10: 38-39). Inu ndi ine moyo wathu wauzimu kuti ukule pafunika nthawi zambiri kumapeza nthawi ndikukhala pansi kumapazi a Ambuye Yesu nkumamvetsera mau ake. Ichi chikuthanthauza kuti tiyenera kumapeza nthawi ya kusinkhasinkha mau a Mulungu. Vuto lathu masiku ano ndikuti chifukwa chakuti mitima yathu ndi yodzadza ndi phokoso losiyanasiyana, timalephera kukhala phee ife tokha ndi Ambuye athu. Zimaoneka nthawi zina kuti pambuyo pakulandira Ukaristia, ansembe athu akatipempha kuti tikhale chete pakanthawi kuti tisinkhesinkhe ndipo ticheze ndi Ambuye Yesu, timalephera ndipo a kwayala kenaka amayambitsa nyimbo. Anthu ambiri timachita mantha ndi kukhala chete kumamvetsera zimene Mulungu akutiuza chifukwa timaopa kuti mwina atiuza zoti tisiye makhalidwe akutiakuti amene timawakonda kwambiri. Komanso koposaposa ife atumiki a Mulungu ndi alaliki tiyenera kawirikawiri kumachita ngati Maria pakukhala pafupi ndi Ambuye Yesu kumvetsera zoti atiuze kuti tikalalike. Kawirikawiri tilibe nthawi yosinkhasinkha mau a Mulungu ndipo zotsatira zake mmalo mwake timangokabwebweta maganizo athu ndi nthano kapena nkhani zosiyanasiyana zopanda pake ndi zosagwirizana konse ndi mau a Mulungu amene awerengedwa tsikulo. Yesu adali osangalala kwambiri ndi Maria chifukwa adasankha chinthu chopambana kwambiri, ndiko kumvetsera Mau a Mulungu. Nafenso tiyenera kusankha kumvetsera Mau a Mulungu ndi kuwagwiritsa ntchito. Sikuti Marita adalakwa potanganidwa ndi ku khitchini ayi, koma phunziro ndilakuti, sitiyenera kutanganidwa ndi zinthu zapansi pano zokha ayi koma tiyeneranso kutanganidwa ndi zinthu za Kumwamba monga Maria adachitira. Tamva kuti, “Ambuye adati, “Iwe Marita iwe, ukutekeseka nkuvutika ndi zinthu zambiri, koma chofunika nchimodzi chokha. Maria ndiye wasankhula chinthu chopambana, ndipo chimenechi palibe wina angamlande ai” (Luka 10: 40). Momwemonso inu ndi ine tiyenera kusankha chinthu chopambana kwambiri, ndiye kukhala pafupi ndi Mulungu nthawi zonse za moyo wathu, pamavuto kapena pa mtendere. Kukhala pansi kumapazi a Ambuye Yesu ndiye kukhala munthu wokonda kupemphera. Kukhala pansi ku mapazi a Ambuye Yesu ndiye kukhala munthu wokonda kukhazikitsa ubale weniweni ndi Ambuye Yesu ngati bwenzi lathu lenileni la pa mtima tsiku ndi tsiku osangodalira kanthawi kochepa kamene ife timakhala kumvetsera mau a Mulungu kutchalitchi pa tsiku la Mulungu ayi. Koma tsiku lililonse kupeza mpata nkumakhala pansi kumapazi a Ambuye Yesu nkumamva mau ake. Ndibwino ndithu kumapeza mpata wokhala phe pawekha kusinkha nkumadzifunsa kuti ndine ndani? Ndikuchokera kuti? Ndikupita kuti? Mu mtima mwanga muli nkhondo kapena mtendere? Munthu wanzeru kwambiri wachigriki dzina lake Socrates adanena mau amphamvu akuti, “Moyo wosasinkhasinkha ndi moyo wopanda phindu.” Ambiri mwa ife moyo wathu watsiku ndi tsiku ndi moyo wosakhazikika koma womangodzithawa wekha basi!! Tinenetse pano kuti Ambuye Yesu poyamikira Maria kuti anasankha chinthu chopambana sizikuthanthauza kuti Marita analakwa potekeseka ndi za moyo wa thupi ndipo Maria anapambana potekeseka ndi moyo wauzimu ayi. Mwa njira ina tithanso kuyerekeza asisitere kapena ansembe amene amabindikira ndi amene sali obindikira poganiza kuti obindikira aja ndi amene akuchita bwino kuposa amene sabindikira. Maria ndi Marita onsewa akuchita ntchito yabwino koma vuto limene liri ndi Marita ndi kutanganidwa kwambiri ndi zinthu zapansi pano mpakana kufika pomuchitira nsanje mbale wake amene anatekeseka ndi zinthu zauzimu. Katikisimu wa Katolika amatiphunzitsa kuti munthu ndi thupi ndi mzimu pamodzi. Choncho zonse ziwiri ziyenera kusamaliridwa moyenera ndi mokwanira. Chofunika kwambiri m’moyo wa munthu ndikuchita chotheka kuti Marita ndi Maria azipezeka m’oyo mwake. Azitanganidwa inde posamalira moyo wake wathupi, koma asamayiwalenso kutanganidwa ndikusamalira moyo wake wauzimu. Vuto ndilakuti nthawi zina timatanganidwa zedi ndi za Mulungu koma kuyiwala kutanganidwa ndi Mulungu mwini wakeyo. Pakati pa zinthu zabwino zochuluka, tiyenera kusankhula Mulungu yekha basi. Mulungu yekha azikhala patsogolo nthawi zonse!! Chidwi chathu cha tsiku ndi tsiku chiyenera kukhala chofunafuna Ufumu wa Kumwamba. Ngwazo wathu sabata ino ukhale woyankha mafunso awa: Kodi ndimapeza mpata wokwanira kucheza ndi Mulungu ndikusinkhasinkha za moyo wanga wathupi ndi wauzimu? Kodi ndimapeza mpata kupemphera mapemphero a m’mawa ndi madzulo? Kodi ndimapemphera pakudya? Kodi ndikalandira Ukaristia, ndimapeza mpata womupembedza Ambuye Yesu wokhala mu Ukaristia? Kodi pa chaka chathunthu ndimapeza mpata wokhala nawo pa mbindikiro wauzimu ku parish kwathu kapena ku mphakati kwathu? Kodi ndimapeza mpata wokasonkhana nawo ku mphakati kwathu? Kodi ndimapeza mpata wophunzitsa ana anga moyo wamapemphero? Kodi kunyumba kwanga munthu aliyense ali nalo buku la Malembo Oyera? Nanga ineyo kapena banja langa timawerenga buku Loyeralo? Amen Ine ndimvera Mulungu mmodzi yekha… Mapemphero a Akhristu Abale, Mulungu walankhula nafe kudzera mwa Mwana wake. Ifenso tsopano timuuze mau athu ndi madandaulo athu, kudzera mwa Yesu Khristu yemweyo: 1. Tipempherere ansembe ndi akulu a mpingo onse, kuti asaleke kusinkhasinkha mau a Mulungu motero apeze mphamvu zosenzera ntchito yao molimbika. Tikupemphani, mutivomereze. 2. Tipempherere anthu onse amene sadamvebe za Yesu Khristu, kuti atsekule mitima yao ndi kumamvera zimene Mulungu awauza kudzera mwa Mzimu Woyera. Tikupemphani, mutivomereze. 3. Tipempherere anyamata ndi atsikana amene Mulungu awaitana ku unsembe kapena ku zipani, kuti akhale ndi mtima wokonda kucheza ndi Ambuye Yesu kawirikawiri. Tikupemphani, mutivomereze. 4. Tidzipempherere ife tomwe, kuti tizolowere kumawerenga Mthenga Wabwino m’mabanja mwathu, tizilandira Ambuye kunyumba kwathu tsiku lililonse. Tikupemphani, mutivomereze. Atate okoma mtima, mutiphunzitse kuchita chidwi ndi mau onse amene mulankhula, ndipo mutithandize kuwagwiritsa ntchito, kuti mayendedwe athu akhale okomera Inu. Mwa Yesu Khristu Ambuye athu. PEMPHERO LOPEREKERA Inu Mulungu, podzera m’nsembe yanu yangwiro imodzi yokha, mudafikitsa pake penipeni nsembe zosiyanasiyana za m’Chipangano Chakale; tikukupemphani, mulandire nsembe iyi, yochokera kwa atumiki anu okhulupirika, ndipo muiyeretse monga mudadalitsira zopereka za Abele, kuti zonse zimene aliyense wapereka ku ulemerero wa dzina lanu, zimpindulire chipulumutso. NYIMBO YOLANDIRIRA Salimo 111: 4-5 Chauta, wokoma mtima ndi wachifundo, amakumbukira chipangano chake nthawi zonse. Amapatsa chakudya anthu womuopa. Kapena: Chivumbulutso 3: 20 Ndaima pakhomo panu, ndipo ndikugogoda. Wina akamva mau anga, nkutsekula chitseko, ndilowa ndipo Ine ndi iye tidyera limodzi. PEMPHERO LOTHOKOZERA Inu Ambuye, tikukupemphani kuti mukhale pafupi ndi anthu anu, ndi kuwatsogolera iwo amene mwawadalitsa ndi misteri za kumwamba kuti asiye makhalidwe awo akale ndi kuyamba moyo watsopano. Mwa Khristu Ambuye athu. PEMPHERO LOTSIRIZA (Pa msonkhano wamapemphero) Mulungu Atate anthu, mwatikumbutsa lero kuti tiyenera kupeza nthawi yocheza nanu, ngakhale mwina timakhala otanganidwa ndi ntchito zambiri. Mutiphunzitse kukhazika bata m’mitima mwathu, makamaka pa nthawi yopemphera, kuti mau anu alowe ndi kugwira ntchito m’mitima mwahu masiku onse. Mwa Yesu Khristu Ambuye athu. Wolemba: Bambo Joseph Kimu WhatsApp +265-999-829-464 E-mail: josephkimu@gmail.com “Our hearts were made for you, O Lord, and they are restless until they rest in you.” – St. Augustine “Mitima yathu idalengedwa chifukwa cha Inu, Oh Ambuye, ndipo imakhala yosakhazikika mpaka itakhazikika mwa Inu.” – Augustino Woyera",https://www.radiomaria.mw/mawu-a-lamulungu-la-16-pa-chaka/,"July 16, 2022",Izahaki Mwacha
Mabungwe Ayikira Kumbuyo Boma Pokhwimitsa Chilango pa Milandu Yowononga Chilengedwe,"Mabungwe omwe si a boma omwe amagwira ntchito yoteteza zachilengedwe, ayikira kumbuyo ganizo la boma lakuti anthu amene apalamula milandu yokhudza kuwononga chilengedwe adzilandira chilango chokhwima. Polankhula pa msonkhano wa atolankhani mu mzinda wa Blantyre m’malo mwa mabungwe omwe akugwira ntchitoyi m’dziko muno, a Herbert Mwalukomo omwe ndi mkulu woyendetsa bungwe la Centre for Environmental Policy and Advocacy (CEPA), ati malamulo omwe adasindikizidwa ndi boma m’chaka cha 2020 a Forestry Amendment Act omwe akhala akuzungulira m’masamba a mchezo masiku apitawa akulimbikitsa kwambiri kuti zilango zomwe anthu angapatsidwe powononga chilengedwe popanda chilolezo zikhale zofanana ndi kukula kwa milandu yomwe anthu angapalamule. Anthu ngati awa akapezeka akuti adzilipira 5 million kwacha Mabungwewa ati sizoona kuti boma laletsa anthu m’dziko muno kugwiritsa ntchito makala koma kuti makalawa azipangidwa ndi anthu okhawo omwe ali ndi chilorezo komanso iwo ati ndi cholinga chawo kuti boma lilimbikitse njira zina zomwe zingathandize kuteteza chilengedwe. Pothilirapo ndemanga pa maganizo oti boma likanayamba lapeza kaye kapena kulimbikitsa njira zina zomwe anthu angamagwiritse ntchito pofuna kuphika lisanayambe kugwiritsa ntchito malamulowa, mabungwewa ati ndi zoona njira zina zomwe anthu angamagwiritse ntchito pofuna kuphika ndi zochepa koma sikuti njirazi palibe. Masiku apitawa m’masamba a mchezo munadzadza nkhani yokhudza malamulo omwe boma linapanga mchaka cha 2020 omwe tsopano akufuna akhazikitsidwe ndi kuyamba kugwira ntchito. Zina mwa zilango zomwe zili m’malamulo atsopanowa ndi monga akuti munthu amene wapezeka akugula kapena kuguloitsa Makala adzilipira chindapusa cha ndalama zokwana 5 million kwacha kapena kukakhala ku ndende kwa zaka khumi.",https://www.radiomaria.mw/mabungwe-ayikira-kumbuyo-boma-pokhwimitsa-chilango-pa-milandu-yowononga-chilengedwe/,"July 13, 2022",Izahaki Mwacha
Papa Wasankha Amayi Atatu Kukhala Mamembala a Bungwe Lowunika za Maepiskopi,"Mtsogoleri wa mpingo wa katolika pa dziko lonse Papa Francisco wasankha amayi atatu kukhala mamembala a bungwe lomwe limaunika anthu oyenera kukhala ma episkopi. Polankhula ndi mtolankhani wina masiku apitawa, Papa Francisco adati asankha amayi angapo kukhala mamembala a bungwe la ku likulu la Mpingo wa Katolika ku Vatican lomwe limaunika anthu oyenera kukhala a episkopi pa dziko lonse la pansi. Amayi omwe asankhidwa m’maundindowa Ndipo lero lachitatu pa 13 July, Papa Francisco wakwaniritsa zomwe adanenazi posankha amayi atatu kukhala mamembala a bungweli. Amayiwa ndi Sister Raffaella Petrini omwe amagwira ntchito ku likulu la Mpingo ku Vatican, Sister Yvonne Reungoat omwe adakhalapo mkulu wa chipani cha asisitere cha Daughters of Mary Help of Christians pa dziko lonse la pansi komanso Papa’yu wasankha Dr. Maria Lia Zervino yemwe ndi President wa World Union of Catholic Women. Aka ndi koyamba mu mbiri ya Mpingo wa Katolika kuti Papa Francisco asankhe amayi kukhala ma membala a bungwe lomwe limaunika anthu omwe ali ndi zowayenereza kukhala a episkopi. Koma si pokhapo aka ndi koyamba kuti Papa Francisco asankhe m’modzi mwa akhristu eni ake, the laity, koma yemwe ndi mayi kukhala membala wa bungweli. Awa si amayi oyamba omwe Papa Francisco wawasankha mu ma udindo akuluakulu ku Vatican. Iye adasankha mayi Cristiane Murray yemwe ndi wachiwiri kwa mkuiu woyendetsa ofesi yofalitsa nkhani ku Vatican, Holy See Press Office komanso Francesca di Giovanni yemwe ndi wachiwiri kwa mlembi mu ofesi yoona za ubale wa likulu la Mpingo wa Katolika ndi maiko ena, Secretariat for Relations with States and International Organizations pongotchula zitsanzo zochepa.",https://www.radiomaria.mw/papa-wasankha-amayi-atatu-kukhala-mamembala-a-bungwe-lowunika-za-maepiskopi/,"July 13, 2022",Izahaki Mwacha
Papa Wasankha Episkopi Watsopano Wa Dayosizi Ya New Ulm Ku America,"Lachiwiri, likulu la mpingo wa katolika pa dziko lonse lalengeza kuti Papa Francisco wasankha episkopi watsopano wa dayosizi ya New Ulm ku Minnesota m’dziko la America. Zadziwika kuti episkopi watsopanoyu ndi Ambuye Chad Zielinski omwe adali kutsogolera dayosizi ya Fairbanks. Ambuye Zielenski pa mkumano wawo wa m’mbuyomu ndi Papa Francisko Dayosizi ya New Ulm yakhala yopanda episkopi kuyambira mwezi wa August m’chaka cha 2020 pomwe Ambuye John LeVoir adapuma. Ambuye Zielinski omwe ali ndi zaka 57 zakubadwa akhala ali episkopi wa dayosizi ya Fairbanks kuyambira m’chaka cha 2014. Iwo adzawakhazikitsa kukhala episkopi wa dayosizi ya New Ulm pa 27 September chaka chino. Kwa zaka khumi ndi ziwiri (12) asadakhale episkopi, Ambuye Zielinski adali woyang’anira asilikali owulutsa ndege, Air Force Chaplain. Dayosizi ya New Ulm ili ndi ma parish 59 ndipo ili ndi a Katolika osachepera 51,000. Ambuye Zielinski omwe adabadwa m’chaka cha 1964 ku Detroit, Michigan adadzodzedwa kukhala wansembe m’chaka cha 1996. Ku Malawi, mpingo wa katolika ku dayosizi ya Zomba ukudikirira za yemwe Papa Francisco angamusankhe kukhala episkopi.",https://www.radiomaria.mw/papa-wasankha-episkopi-watsopano-wa-dayosizi-ya-new-ulm-ku-america/,"July 13, 2022",Izahaki Mwacha
Njovu Zolusa Zapha Anthu Atatu ku Kasungu,"Njovu zolusa zapha anthu atatu okhala m’madera ozungulira nkhalamgo ya Kasungu National Park m’boma la Kasungu. Mkulu wa nthambi yowona za nyama zakutchire a Brighton Kumchedwa atsimikiza za nkhaniyi poyankhula ndi Radio Maria Malawi. Iwo ati njovuzi zomwe zilipo ziwiri, zikuganiziridwa kuti ndi zina mwa zomwe zasamutsidwa posachedwapa kuchokera ku nkhalango ya Liwonde National Park. Njovu mu nkhalango ya Kasungu “Njovuzi zilipo ziwiri. Ina inalowera mbali yaku Nkhamenya komwe yapha anthu awiri ndipo ina yalowera mbali yaku Mchinji komwe yapha munthu m’modzi,” anatero a Kumchedwa. Iwo ati padakalipano njovu yomwe inalowera mbali yaku Nkhamenya yaphedwa ndipo yatsala imodziyo. Pdakalipano iwo apempha anthu amene akukhala madera oyandikira nkhalangoyi kuti akhale tcheru ponena kuti njovuzi zidakalia ndi chilendo ku malowa. “Njovu ndi zovuta choncho akaziwona asazitahmangire kuti aziphe okha ayi atiwuze ifeyo chifukwa m’mene zateremu zili ndi chilendo ndipo zikufuna zitabwelera komwe zachokera,” anatsindika motero a Kumchedwa. Posachedwapa nthawi yowona za nyama zakutchire inayamba ntchito yosamutsa njovu kuchokera ku Liwonde National Park kupita nazo ku Liwonde National Park ndipo ntchito siyinathe.",https://www.radiomaria.mw/njovu-zolusa-zapha-anthu-atatu-ku-kasungu/,"July 12, 2022",Izahaki Mwacha
ACB Iwuza Anthu Atenge Udindo Olimbana ndi Katangale,"Bungwe lothana ndi mchitidwe wa katangale mdziko muno, la Anti-Corruption Bureau (ACB) lati ndi udindo wa aliyense kutengapo mbali pothetsa katangale mdziko muno. Wachiwiri kwa mkulu wa bungweli a Eliah Bodole anena izi lolemba m’boma la Dedza pa mwambo wokumbukira tsiku lothana ndi mchitidwe wa katangale muno mu Africa limene pachingerezi akulitcha Africa Anti-Corruption Day). Ena mwa anthu omwe anatenga nawo gawo pa tsikuli Iwo ati nthambi zonse za boma komanso mabungwe akuyenera kugwira ntchito zawo moyenera posayembekera kulandira chiwongola dzanja, komaso kuti mzika sizikuyenera kupereka dipo lililonse pa ntchito imene adindo akuyenera kuyigwira mwaulere. “Tikuyenera kusintha kaganizidwe kuti ntchito za boma zipitilire kuyenda bwino chifukwa mchitidwe wa katangale ukubwezeretsa chitukuko m’mbuyo,” anatero a Bodole. Poyankhulapo bwanankubwa wa boma la Dedza a Emmanuel Bambe ati khonsolo yawo iwonetsetsa kuti nthambi zonse za boma zikutumikira anthu moyenera ndi mosakondera pofuna kuthana ndi mchitidwe wa katangale. Tsiku la Africa Anti-corruption day linakhazikitsidwa ndi atsogoleri a maiko a muno mu Africa ndi cholinga choti aziganizirapo nkhani za katangale ndi kutengapo gawo pofuna kuthana ndi mchitidwewu. Tsikuli limakumbukiridwa pa 11 July chaka chilichonse.",https://www.radiomaria.mw/acb-iwuza-anthu-atenge-udindo-olimbana-ndi-katangale/,"July 12, 2022",Izahaki Mwacha
Papa Akuyembekezeka Kukhazikitsa Papa Yohane Paulo Woyamba Kukhala Wodala,"Likulu la mpingo wa katolika pa dziko lonse, lalengeza kuti Papa Francisco adzakhazikitsa Papa Yohane Paulo Woyamba kukhala wodala, pa mwambo wa Misa omwe adzatsogolere pa bwalo la Saint Peter’s Square ku Vatican lamulungu pa 4 September chaka chino. Ofesi yofalitsa nkhani ku Vatican, yafotokoza kuti pa mwambo wa Misa’yi Bishop Renato Marangoni ndi omwe adzapemphe Papa Francisco kukhazikitsa Papa Yohane Paulo Woyamba kukhala wodala.  Anakhala Papa kwa masiku 33 okha -Papa Yohane Paulo woyamba Ofesi’yi yati Ambuye Marangoni adzachita izi moperekezedwa ndi Cardinal Beniamino Stella komanso Dr. Stefania Falasca ndipo kuti atatuwa adzapereka kwa Papa Francisco zidutswa za wodalayu. Kwa onse omwe akufuna kudzakhala nawo pa mwambo wa Misa’yi, ofesi yofalitsa nkhani ku Vatican yati ma tiketi akupezeka ku ofesi yomwe imayendetsa zochitika za a Papa. Papa Yohane Paulo Woyamba yemwe anali kudziwika kuti the Smiling Pope adali Papa kwa masiku 33 okha basi kuyambira pa 26 August m’chaka cha 1978 mpaka pa 28 September m’chaka chomwecho. Adali Papa woyamba kumatchulidwa ndi maina awiri oti Yohane Paulo omwe ndi maina a Papa a m’mbuyo mwake. Iye adachita izi pofuna kulemekeza a Papa awiri omwe ndi Papa Yohane wa nambala 23 komanso Papa Paulo wa 6. Kutchulidwa wodala ndi sitepe yomaliza munthu asadatchulidwe kukhala woyera. Papa Yohane Paulo Woyamba yemwe adabadwa pa 17 October m’chaka cha 1912 ndipo dzina lake leni-leni adali Albino Luciani adali wochokera ku dera la ku mpoto kwa dziko la Italy.",https://www.radiomaria.mw/papa-akuyembekezeka-kukhazikitsa-papa-yohane-paulo-woyamba-kukhala-wodala/,"July 12, 2022",Izahaki Mwacha
Papa Wapempha Atsogoleri A Dziko La Sri Lanka Amve Kulira Kwa Anthu,"Potsatira mavuto aakulu a za chuma m’dziko la Sri Lanka omwe sanachitikeposo m’dzikolo kwa zaka 70 zapitazo, Papa Francisco wapempha atsogoleri a m’dziko la Sri Lanka kuti amve kulira kwa anthu a m’dzikolo omwe padakali pano akuvutika kwambiri. Iye wati akumva chisoni kaamba ka mavuto a za chuma komanso a ndale m’dzikolo. “Ndine munthu wa chisoni kwambiri ndipo ndili limodzi ndi anthu a m’dziko la Sri Lanka omwe akuvutika kaamba ka mavuto a za chuma komanso mpungwepungwe pa ndale,” watero Papa Francisco. Iye wati molumikizana ndi maepiskopi a Mpingo wa Katolika a m’dziko la Sri Lanka, wapempha kuti bata libwelerenso m’dzikolo kuti adindo achitepo kanthu pomva kulira kwa anthu osauka. Mtsogoleri wa dziko la Sri Lanka, Gotabaya Rajapaksa walengeza lamulungu kuti atula pansi udindo wake ngati mtsogoleri wa dzikolo potsatira zionetsero zomwe anthu m’dzikolo akhala akuchita kwa miyezi ingapo tsopano zosonyeza kusakondwa ndi momwe nkhani za chuma zakhala zikuyendera. Padakali pano dziko la Sri Lanka lilibe ndalama zina zilizonse za kunja, ndalama ya dzikolo yagwa mphamvu ndipo ikupitirira kugwa mphamvu zomwe zikuchititsa kuti dzikolo lizikanika kugula mafuta a galimoto, chakudya ndi mankhwala.",https://www.radiomaria.mw/papa-wapempha-atsogoleri-a-dziko-la-sri-lanka-amve-kulira-kwa-anthu/,"July 12, 2022",Izahaki Mwacha
Boma Lilangiza Anthu Atenge Udindo Wosamala Nyama Zakutchire,"Mlembi wamkulu mu unduna wa zokopa alendo, chikhalidwe ndi nyama zakutchire a Chauncy Simwaka apempha anthu a m’boma la Kasungu kuti akhale ndi udindo wosamalira zachilengedwe. Iwo amayankhula izi lachinayi pa mwambo wolandira nyama zakutchire kuchokera ku Liwonde National Park kupita ku Kasungu National Park. Iwo adzudzulanso mchitidwe wopha nyama zakutchire omwe akuti umabweretsa m’mbuyo ntchito zokopa alendo mdziko muno. “Anthu a kuno ku Kasungu mukhale patsogolo kuteteza nyama zimenezi osati kuzipha ayi. Nyama zimenezi ndi zomwe zimakopa alendo a m’maiko ena kuti adzibwera kwathu kuno,” anatero a Simwaka. M’mawu ake president wa bungwe la International Fund for Animal Welfare (IFAW) a Izzedine Downes ati anthu ozungulira derali asade nkhawa ponena kuti chitetezo chawo ku nyamazi ndi chokwera kwambiri. Nyama zokwana 500 ndi zomwe zikuyembekezeka kusamutsidwa kuchoka ku nkhalango ya Liwonde m’boma la Machinga kupita ku nkhalango ya Kasungu.",https://www.radiomaria.mw/boma-lilangiza-anthu-atenge-udindo-wosamala-nyama-zakutchire/,"July 8, 2022",Izahaki Mwacha
Bambo Wina Ku Dowa Anajatidwa Kaamba Kogwilira Msungwana Wa Zaka 13,"Bambo wina wa zaka 36 zakubadwa m’boma la Dowa ali mu chitolokosi cha apolisi kaamba komuganizira kuti anagwililira mtsikana wa zaka 13 zakubadwa. Malinga ndi wofalitsa nkhani za apolisi mboma la Dowa Sub Inspector Gladson M’bumpha, izi zinachitika usiku wa 5 ndi 6 July chaka chino mdera la Mayadi. Patsikuli m’chemwali wa msungwanayo anapita kukagwira ntchito nthawi ya utsiku pa chipatala cha boma la Dowa ndipo apa ndi pomwe mkuluyo anapezerapo mwayi wopita kunyumba kwa mtsikanayo ndi kukagonana naye. Malinga ndi Sub Inspector M’bumpha, bamboyo Kaifi Mafuta anawopseza mwanayo kuti akangokuwa amupha koma m’mawa kutacha iye anauza makolo ake omwe anatengera nkhaniyi ku apolisi. A chipatala atapima msungwanayo anatsimikiza kuti wagwiridwa, zomwe zinachititsa kuti mkuluyu amangidwe. A Kaifi Mafuta amachokera m’mudzi mwa Moya mfumu yayikulu Msakambewa m’boma lomwelo la Dowa.",https://www.radiomaria.mw/bambo-wina-ku-dowa-anajatidwa-kaamba-kogwilira-msungwana-wa-zaka-13/,"July 8, 2022",Izahaki Mwacha
"Papa Akuyembekezeka Kukacheza Ku Assisi, Matera M’dziko La Italy","Likulu la Mpingo wa Katolika pa dziko lonse lalengeza za ulendo wa Papa Francisco wopita mtauni ya Assisi komanso mzinda wa Matera m’dziko la Italy, ku mapeto a mwezi wa September chaka chino. Malinga ndi ofesi yofalitsa nkhani ku Vatican, pa 24 September Papa Francisco adzapita mtauni ya Assisi kukakhala nawo pa msonkhano wa achinyamata owathandiza kutukula miyoyo yawo pa nkhani za chuma ndipo tsiku lotsatira pa 25 September Papa’yu adzapita mu mzinda wa Matera ku dera la Basilicata m’chigawo cha kumwera kwa dziko la Italy kukatsekera msonkhano wokambirana za Ukaristia, National Eucharistic Congress. Padakali pano President wa bungwe la ma episkopi a Mpingo wa Katolika m’dziko la Italy lodziwika kuti Conferenza Episcopale Italiana (CEI) wayamikira Papa Francisco polengeza kuti akhala nawo pa misonkhano iwiriyi.",https://www.radiomaria.mw/papa-akuyembekezeka-kukacheza-ku-assisi-matera-mdziko-la-italy/,"July 8, 2022",Izahaki Mwacha
Boma Layimitsa Chikondwelero cha 6 July,"Boma lati chikondwelero chokumbukira kuti tsopano papita zaka 58 kuchokera pomwe dziko lino lidalandira ufulu chidzachitika pochita mapemphero popanda zisangalalo zilizonse. Kawale: Tikufuna kuchepetsa chuma chomwe tikanagwiritsa ntchito Nduna ya za malo a Sam Kawale omwenso ndi wapampando wa chikonzerochi ayankhula izi lero ku Lilongwe pa msonkhano wa atolankhani ndipo ati mwambowu udzachitikira ku BICC mu mzinda wa Lilongwe osati ku Blantyre monga momwe chikonzero chinalili mbuyomu. Iwo ati izi zili chomwechi ngati njira yofuna kuteteza chuma cha dziko lino malinga ndi mavuto a za chuma omwe dziko lino likukumana nawo. “Tikufuna kuchepetsa chuma chomwe tikanagwiritsa ntchito pa chisangalalo chimenechi,” anatero a Kawale. Izi zikudza patangopita tsiku limodzi mtsogoleri wotsutsa boma ku nyumba ya malamulo a Kondwani Nankhumwa atapempha boma kuti liganizire zosachita chikondwelerochi. Iwo anati ndi kosamveka kuti boma likonze chikondwelerochi pamene anthu mdziko muno akuvutika pa chuma. Pamenepa a Nankhumwa analangiza boma kuti lichite mapemphero okha patsikuli.",https://www.radiomaria.mw/boma-layimitsa-chikondwelero-cha-6-july/,"June 24, 2022",Izahaki Mwacha
Papa Akacheza Mdziko la Canada Mwezi wa July,"Mtsogoleri wa Mpingo wa Katolika pa dziko lonse Papa Francisco akuyembekezeka kukacheza m’dziko la Canada mwezi wa July chaka chino. Malinga ndi malipoti a Vatican Radio ulendowu udzachitika kuyambira pa 24 mpaka 29 July. Papa Francisco akacheza m’dziko la Canada atayitanidwa ndi boma komanso ma episkopi a Mpingo wa Katolika a m’dzikolo. Ofesi yofalitsa nkhani ku Vatican yafotokoza kuti Papa Francisco akacheza m’dzikolo kuyambira pa 24 mpaka pa 29 July atayitanidwa ndi boma, ma episkopi a Mpingo wa Katolika komanso eni nthaka a dziko la Canada, Canada’s indigenous peoples. Malinga ndi mlozo womwe likulu la Mpingo wa Katolika latulutsa, Papa Francisco akacheza m’mizinda ya Edmonton, Québec ndi Iqaluit. Ali m’dzikolo mwa zina iye akuyembekezeka kukachita zokambirana ndi eni nthaka a dzikolo, nkumano ndi atsogoleri a dzikolo, kulankhula kwa a kazembe oimira maiko awo m’dziko la Canada, kuchita Misa, kucheza ndi achinyamata komanso anthu achikulire, kupemphera limodzi ndi ma episkopi, ansembe, asisitere, a bulazala ndi a semino, kuchita nkumano ndi ansembe a chipani cha ma Jesuit, Society of Jesus.",https://www.radiomaria.mw/papa-akacheza-mdziko-la-canada-mwezi-wa-july/,"June 24, 2022",Izahaki Mwacha
CAMA Idzudzula Boma Polekelera Kukwera Kwa Mitengo ya Zinthu,"Usiku wa lachitatu, bungwe la Malawi Energy Regulatory Authority (MERA) lalengeza kuti mafuta a petrol akwera kuchoka pa 1,380 kufika pa 1,999 kwacha, dizilo wakwera kuchoka pa 1,470 kufika pa 1,920 ndipo parrafin wakwera kuchoka pa 956-kwacha kufika pa 1,236 kwacha. Poyankhula pa msonkhano wa atolankhani ku Lilongwe, mkulu wa bungweli a Henry Kachaje anati mafutawa akwera kaamba ku kuchepa kwa mphamvu ya ndalama ya kwacha komanso kukwera kwa mitengo ya mafuta ku maiko dziko lino limagulako mafutawa. Kapito: Angoyang’anira anthu akuvutika “Zimenezi zikuchititsa kuti tizigwiritsa ntchito ndalama zochuluka pogula mafuta kuposa ndalama zomwe timagwiritsa ntchito poyamba pamene 1 dollar inali 850 kwacha chifukwa pano 1 dollar ndi 1000 kwacha,” anatero a Kachaje. Koma poyankhula ndi Radio Maria Malawi, mkulu wa bungwe lowona za anthu ogula mdziko muno la Consumers Association of Malawi (CAMA) a John Kapito ati kukwera mtengo kwa mafutawa ndi kosamveka kaamba koti kukubwera pamene anthu akudandaula ndi kale za kukwera kwa mitengo ya zinthu zofunikira pa miyoyo yawo. Iwo ati mafutawa akwera pamene anthu amaganiza kuti boma libwera ndi ndondomeko zambiri zochepetsera kuwawa komwe anthu akukumva kaamba ka mavuto a zachuma ndipo iwo ati ndi zomvetsa chisoni kuti boma lasankha kukhala chete pa mavuto omwe anthu mdziko muno akukumana nawo. “M’malo moti boma libwere ndi ndondomeko zothandizira kuti anthu asamve kuwawa ndi kukwera kwa mitengo ya zinthu ndi pomwe akuwonjezeranso kuwawako chifukwa iwowo kuwawaku sakukumva nawo. Angoyang’anira anthu akuvutika kukhala ngati sakuwona,” anatero a Kapito. A Kapito atinso ndi zosamveka kuti boma likubweretsa misonkho ina kuwonjezera pa mavuto omwe anthu ali nawo kale ndipo atinsokukwera mtengo kwa mafutawa kuchititsa kuti mitengo ya minibus ikwere zomwenso zichititse kuti katundu osiyanasiyana apitilire kukwera mtengo. Mkulu wa bungwe la CAMA-yu wati zikuwonetsa kuti boma likuchita zinthu pofuna kusangalatsa bungwe la International Monetary Fund (IMF) lomwe akuti ndi lomwe linakakamiza boma la dziko lino kuti lichepetse mphamvu ya ndalama ya dziko lino ndi 25 percent sabata zapitazo zomwe zachititsa kuti mafuta a galimoto komanso zinthu zina zikwere mtengo. Pamenepa a Kapito awopseza kuti anthu mdziko muno achitapo kanthu pofuna kusonyeza kukwiya kwawo ndi zomwe boma likuchita polekelera kuti zinthu zizingokwera mtengo tsiku ndi tsiku.",https://www.radiomaria.mw/cama-idzudzula-boma-polekelera-kukwera-kwa-mitengo-ya-zinthu/,"June 24, 2022",Izahaki Mwacha
Chilima Watsutsa Zoti Akukhudzidwa ndi Katangale,Wachiwiri kwa mtsogoleri wa dziko lino Dr. Saulos Chilima watsutsa zoti akukhudzidwa ndi nkhani za katangale ndi mkulu wina ochita malonda otchedwa Zuneth Sattar. Chilima wanena izi kudzera mu kalata yomwe wasaina ndi mneneri wake Pilirani Phiri ndipo wati iye ndi wokonzeka kuyankhapo pa nkhanizi ngati atapatsidwa mwayi otero. Komabe a Chilima ati ndi odabwa ndi momwe bungwe la Anti-Corruption Bureau (ACB) likuyendetsera nkhaniyi pamene likumutchula kuti akukhudzidwa ndi nkhani za katangale popanda kupereka umboni komanso tsatanetsatane wa za katangale zomwe iye anachita ndipo wati akudabwa kuti kufikira lero bungweli silinamufunseko kanthu ndi kumupatsa mwayi woyankhulapo pa nkhaniyi. Wakanitsitsa – Chilima Pamenepa iye wauza bungwe la ACB kuti ntchito yolimbana ndi katangale ikuyenera kugwiridwa motsatira malamulo ndipo isagwiritsidwe ntchito molakwika pofuna kuyipitsa mbiri za anthu ena pa zifukwa za ndale kapena zina. Lachianyi lomweli bungwe lolimbana ndi katangale ndi ziphuphu mdziko muno la Anti-Corruption Bureau (ACB) linamanga yemwe anali mkulu wa apolisi mdziko muno Dr. George Kainja. Kumangidwa kwawo kunadza patangopita masiku ochepa mtsogoleri wa dziko lino atawachotsa ntchito kaamba koti anatchulidwa mu lipoti la bungwe la bungwe la ACB lomwe linanena kuti a Kainja akuganziiridwa kuti amachita za katangale ndi mkulu ochita malonda otchedwa Zuneth Sattar. Padakalipano a Kainja atuluka pa belo.,https://www.radiomaria.mw/chilima-watsutsa-zoti-akukhudzidwa-ndi-katangale/,"June 24, 2022",Izahaki Mwacha
Akatswiri Apempha Chilima Atule Pansi Udindo,"M’modzi mwa akatswiri pa nkhani za malamulo mdziko muno wati wachiwiri kwa mtsogoleri wa dziko lino Saulos Chilima akuyenera atule pansi udindo wake potsatira kutchulidwa kwake kuti akukhudzidwa ndi nkhani za katangale ndi mkulu wina wochita malonda, Zuneth Sattar. Watchulidwa mu lipoti la ACB-Chilima Katsiwiriyu Professor Garton Kamchedzera wanena izi poyankhula ndi Radio Maria Malawi potsatira zomwe mtsogoleri wa dziko lino Lazarus Chakwera wanena dzulo (lachiwiri) pamene wati wayimitsa ntchito zonse zomwe amapereka kwa wachiwiri wake kaamba koti watchulidwa pa mndandanda wa anthu omwe akukhudzidwa ndi nkhaniyi. Iwo ati padakalipano chikhulupiliro cha anthu mwa a Chilima chachepa ngakhale kuti akufufuzidwabe choncho akuyenera kutula pansi udindo kapena nyumba ya malamulo ichite kuwachotsa. Kamchedzera: Chikhulupiliro cha anthu mwa a Vice President athu chatha “Chikhulupiliro cha anthu mwa a Vice President athu chatha kapena chachepa ndipo choyenera chomwe iwo angachite ndi kusunthapo pa udindopo kupereka mpata kuti nkhaniyi iyende bwinobwino koma ngati sangatero ndiye kuti mwina a parliamenet awachite impeach apo ayi akhala Vice President uja wa dzina lokha kumangokhala osagwira ntchito iliyonse,” anatero  Professor Kamchedzera. Koma poyankhulapo m’modzi mwa akatswiri pa nkhani za ndale mdziko muno a Ernest Thindwa pamene amagwirizana ndi a Kamchedzera, iwo atsindika kuti mtsogoleri wa dziko lino komanso adindo ena m’boma asalowetse ndale pa lipoti lomwe bungwe la ACB latulutsa. Pamenepa iwo apempha bungwe la ACB kuti libwere ndi maumboni okwanira pa nkhaniyi ndipo iwonetsetse kuti nkhaniyi iyende mwachangu ku mabwalo a milandu a dziko lino kuti chilungamo chidziwike. Lachiwiri madzulo, mtsogoleri wa dziko lino analengeza kuti wachotsa pa ntchito mkulu wa apolisi mdziko muno George Kainja, wayimitsa ntchito zomwe amamutuma wachiwiri wake komanso wayimitsa kaye pa ntchito mkulu wa ogwira ntchito ku nyumba ya mtsogoleriyu komanso mkulu wa bungwe la Public Procurement and Disposal of Assets (PPDA) kaamba koti onsewa atchulidwa mu lipoti la bungwe la ACB powaganizira kuti akukhudzidwa ndi nkhani za katangale ndi a Sattar.",https://www.radiomaria.mw/akatswiri-apempha-chilima-atule-pansi-udindo/,"June 22, 2022",Izahaki Mwacha
Papa Wati Akufunitsitsa Mabanja Azikondana,"Mtsogoleri wa mpingo wa katolika pa dziko lonse Papa wati ndi pemphero lake kuti mabanja azikondana. Malinga ndi malipoti a Vatican Radio, Papa Francisco walankhula izi mu uthenga wake wa mafuno abwino wopita kwa ma banja onse a pa dziko la pansi omwe akuchita msonkhano wawo ku Rome m’dziko la Italy. Iye wathokoza ma banja onse omwe afika ndipo wati ndi pemphero lake kuti kudzera m’moyo wa banja akhristu athe kukhala anthu oyera pa maso pa Mulungu. Papa Francisco wati moyo wa banja ndi chiitanidwe komanso njira yothandiza akhristu kukhala anthu oyera pa maso pa Mulungu. Nthumwi ku msonkhano wa ukulu wa ma banjawu zikambirana pa mutu woti: Chikondi cha m’banja ndi njira yothandiza akhristu kukhala anthu oyera. Msonkhanowu womwe wayamba lero ufika ku mapeto laMulungu likubwerali ndipo nthumwi zikuchita msonkhanowu pokondwerera kalata ya Papa Francisco yotchedwa Amoris Laetitia yofotokoza za moyo wa banja.",https://www.radiomaria.mw/papa-wati-akufunitsitsa-mabanja-azikondana/,"June 22, 2022",Izahaki Mwacha
Papa Wati Ndi Zotheka Kukhala Ndi Dziko Lopanda Zida Za Nyukiliya,"Mtsogoleri wa Mpingo wa Katolika pa dziko lonse Papa Francisco wati ndi zotheka kukhala ndi dziko lopanda zida zowopysa za nyukiliya. Malinga ndi malipoti a Vatican Radio Papa Francisco walankhula izi mu uthenga wake omwe watumizira maiko a mu mgwirizano woletsa maiko kusunga zida zowopysa za nyukiliya. Kudzera mu uthengawu, iye wapitiriza kupempha maiko kuti athandize kuthetsa nkhondo zosiyana-siyana zomwe zikuchitika pa dziko la pansi. Papa Francisco wafotokoza mwa mve mve mve kuti kugwiritsa ntchito angakhale kusungira kumene zida zoopysa za nyukiliya ndi kulakwa ndipo ndi zosavomerezeka. Iye wati maiko akuyenera kuzindikira za kuopysa kosungira komanso kugwiritsa ntchito zida zoopysazi. Papa Francisco watsindika za kufunika kothetsa mikangano ndi nkhondo pakati pa maiko kudzera mu njira yokambirana. Iye wamaliza ponena kuti Mpingo wa Katolika ndi wodzipereka kulimbikitsa mtendere pa dziko la pansi komanso kulimbikitsa ntchito za maphunziro. Maiko 65 ndi omwe ali mu mgwirizano wa maiko oletsa maiko kusunga zida zowopysa za nyukiliya ndipo bungweli lidayamba mwezi wa January chaka chatha koma mpaka lero palibe dziko olo limodzi mwa maiko omwe ali ndi zida za nyukiliya omwe alowa nao mu bungweli.",https://www.radiomaria.mw/papa-wati-ndi-zotheka-kukhala-ndi-dziko-lopanda-zida-za-nyukiliya/,"June 22, 2022",Izahaki Mwacha
Papa Wachita Mkumano ndi Maepiskopi a Mpingo wa Katolika waku M’mawa,"Mtsogoleri wa mpingo wa katolika pa dziko lonse Papa Francisco wachita mkumano ndi ma episkopi a mpingo wa katolika wa ku m’mawa omwe akuchita msonkhano wawo wa sinodi. Malinga ndi malipoti a Vatican Radio nkumanowu wachitika lero ku likulu la Mpingo ku Vatican.  M’mawu ake kwa ma episkopi’wa kunyumba ya Vatican Apostolic Palace, Papa Francisco wawapempha kuti asaiwale anthu omwe akuvutika m’dziko la Syria komanso wawalimbikitsa kuti achilimike polimbikitsa umodzi wa akhristu a m’maiko a aluya. Iye wayamikira ma episkopi’wa kaamba kochita chisankho chabwino choti achitire msonkhano wao ku Rome komwe Petulo ndi Paulo Oyera adafera kuti monga awiriwa adachitira umboni Yesu Khristu kudzera mu imfa yao nao ma episkopi’wa athe kupeza za ulere ndi nyonga  zowathandiza kuchitira umboni Yesu Khristu. Papa Francisco watsindika za kufunika koti Mpingo uziyendera limodzi m’chikondi ndi kumasamalirana, sollicitudo Ecclesiarum omnium. Iye wati angakhale kuti nkhani yomwe ili mkamwa ndi ya nkhondo pakati pa maiko a Russia ndi Ukraine, zimenezi zisaiwalitse Mpingo za anthu ankhaninkhani omwe akuvutika m’dziko la Syria ndi maiko ena. Iye wamaliza ndi kuikiza Mpingo wa Katolika wa ku m’mawa m’manja mwa Amayi Maria.",https://www.radiomaria.mw/papa-wachita-mkumano-ndi-maepiskopi-a-mpingo-wa-katolika-waku-mmawa/,"June 21, 2022",Izahaki Mwacha
Apereka Maphunziro a Katetezedwe ka Ana ku Sukulu Yosulira Aphunzitsi ya Bembeke,"Aphunzitsi pa sukulu yosulira aphunzitsi ya St. Joseph Bembeke, awapempha kuti alimbikitse malamulo otetezera maufulu a ana, anthu achikulire komanso a ulumali. Mkulu woyang’anira bungwe lowona za chitetezo komanso maufulu a ana ndi anthu achikulire mu dayosizi ya Dedza, bambo Gerald Bwemba ndi omwe ayankhula izi lolemba ku malo a sukuluyi m’boma la Dedza. Iwo ayankhula izi pambuyo pa maphunziro a tsiku limodzi omwe anakozera onse ogwira ntchito ku sukuluyi. “Maphunziro amenewa ndi ofunikira kwambiri chifukwa choti awa ndi aphunzitsi amene amatiphunzitsira anthu amene amadzakhala aphunzitsi a msukulu zosiyanasiyana mdziko muno ndipo zomwe tawapatsa lero zithandiza pa sukulu pano komanso komwe aphunzitsiwa azikagwirako ntchito,” anatero bambo Bwemba. Poyankhulapo m’modzi mwa akuluakulu a pa sukuluyi a Collen Chilikutali, anati maphunzirowa awapindulira koposa. “Aphunzitsi athu akachoka pano pambuyo pa maphunziro awo adzikakwanitsa kufikira anthu a komwe azikaphunzitsako ndi mauthenga amenewa okhudza kuteteza ana komanso achikulire,” anatero a Chilikutali.",https://www.radiomaria.mw/apereka-maphunziro-a-katetezedwe-ka-ana-ku-sukulu-yosulira-aphunzitsi-ya-bembeke/,"June 21, 2022",Izahaki Mwacha
ESCOM Ipempha Anthu Aneneze Owononga Zipangizo Zothandiza Popereka Magetsi,"Bungwe lopereka magetsi mdziko muno la Electricity Supply Corporation of Malawi (ESCOM) lapempha anthu kuti akhale ndi udindo woneneza anthu a mbanda omwe akuwononga zipangizo za bungweli. Mkulu wofalitsa nkhani ku bungweli mayi Kitty Chingota ndi omwe anena izi poyankhula ndi Radio Maria Malawi pomwe imafuna kudziwa zomwe bungweli likuchita potsatira kuzima kwa magetsi komwe kunachitika loweruka lapitali ndipo kunakhudza dziko lonse. Mayi Chingota anati bungweli likuyesetsa kugawa magetsiwa kwa makasitomala ake pan’gono pang’ono kaamba ka kuchepa mphamvu kwa magetsi omwe bungweli likulandira. Chingota: Tiyeni timasuke kunena kwa adindo “Ife a ESCOM ntchito yathu ndi yongolandira magetsi kuchoka kwa omwe amapanga ndiye ife timangogawa magetsiwo kwa makasitomala athu. Chifukwa cha mphamvu yochepa ya magetsi yomwe tikupatsidwa zikuvutanso kuti tikwanitse kupereka magetsiwa kwa anthu onse mdziko muno,” anatero mayi Chingota. Iwo anati akuganizira kuti pali anthu ena omwe ali ndi kulumikizana ndi anthu aku bungwe la ESCOM omwe akuwononga zipangizo zothandizira popereka magetsi mdziko muno ndipo ati ndi koyenera kuti anthuwa adzinenezedwa kwa adindo oyenera kuti mchitidwe owononga katundu wa kampaniyi utheretu. “Ngati munthuyo anachoka mu ESCOM ndipo si wa ESCOM nso ayi koma akupanga umbanda uwuwu ndipo tikuwadziwa tiyeni timasuke kunena kwa adindo kuti awa ndi omwe akuwononga katundu wathu wothandiza pa magetsi kuti lamulo ligwire ntchito kaamba koti imeneyi ndi economic sabotage,” anatero mayi Chingota. Mayi Chingota anati mchitidwe owononga katundu wa kampani ya ESCOM ndi osokoneza chitukuko cha dziko lino choncho ukuyenera kutheratu.",https://www.radiomaria.mw/escom-ipempha-anthu-aneneze-owononga-zipangizo-zothandiza-popereka-magetsi/,"June 21, 2022",Izahaki Mwacha
Papa Wavomereza Bukhu la Misa la Mdziko la DRC,"Mtsogoleri wa mpingo wa katolika pa dziko lonse Papa Francisco wavomereza bukhu latsopano logwiritsidwa ntchito pa Misa m’dziko la Democratic Republic of Congo (DRC). Malinga ndi malipoti a Vatican Radio, iye wavomereza bukhuli kudzera mu mawu oyambirira omwe walemba mu bukhuli lomwe lili mu chiyankhulo cha chifaransa ndipo lalembedwa ndi Sister Rita Mboshu Kongo mothandizana ndi nyumba yosindikizira ma buku ya Vatican Publishing House.  Ntchito yokhazikitsa bukhu la Misa’li mogwirizana ndi chikhalidwe komanso chiyankhulo cha anthu a ku Democratic Republic of Congo kapena kuti Zaire masiku amenewo idayambika utangotha msonkhano wa ukulu wa Vatican Council II motsata maphunzitso a Mpingo pa za chipembedzo, Sacrosanctum Concilium. Papa Francisco wati bukhu la Misa’li lomwe ndi ntchito ya zaka zambiri lithandiza anthu kupemphera bwino ndi kudzamitsa chikhulupiriro chao mogwirizana ndi chikhalidwe cha anthu a m’dziko la Democratic Republic of Congo. Iye wati ntchito yosindikiza bukhuli ndi chitsanzo kwa anthu a m’maiko ena omwe angafune kukhala ndi bukhu la Misa lokonzedwa mogwirizana ndi chikhalidwe chao, inculturation. Papa Francisco amayembekezeka kukacheza ku Democratic Republic of Congo kumayambiriro a mwezi wa mawa koma ulendowu ayamba awuyimitsa kaamba koti padakali pano iye akulandira thandizo la ku chipatala kaamba vuto la bondo.",https://www.radiomaria.mw/papa-wavomereza-bukhu-la-misa-la-mdziko-la-drc/,"June 21, 2022",Izahaki Mwacha
CFM Ipereka Thandizo Ku Mabanja Okhudzidwa Ndi Namondwe ku Chikwawa,"Bungwe la mabanja achikhristu la Christian Family Movement (CFM) mu Mpingo wa Katolika lapereka thandizo kwa mabanja 920 omwe anakhudzidwa ndi zotsatira za namondwe wa Ana kwa Nsangwe m’boma la Chikwawa. Mwambo wopereka thandizoli unachitika Loweruka pa 30 April, 2022 pa msasa wa Chidyamanga dera la mfumu yaikulu Ngabu m’bomalo komwe zinthu monga ufa, ndiwo za soya pisesi, mchere, shuga, ziwiya  zophikira ndi zovala zinaperekedwa.  Poyankhula, banja lomwe ndi lapampando la bungwe la CFM ku Malawi, banja la Francis ndi Secondina Matewere lati bungwe lawo linaganiza zopereka thandizolo litakhudzidwa ndi momwe mabanja anzawo okhala ku Chigwa cha mtsinje wa Shire anakhudzidwira ndi mvula yamphamvu. “Titamva kuti mabanja anzathu akhudzidwa ndi ngozi ya madzi, tinabwera makamaka kuti tiwathandizire pa kuwapatsa zinthu zoti ziwathandize akabwelera kunyumba kwawo,” anatero mayi Matewere.  M’mawu awo polandira katunduyo, mkulu woyang’anira pa msasa wa Chidyamanga, a Mixon Nguluwe anathokoza kaamba ka thandizolo ponena kuti lafika mu nthawi yake. “Thandizo ili labwera mu nthawi yake chifukwa choti patenga nthawi yayitali tisakulandira chinachilichonse, pwmene Boma lanena kuti tibwerere kunyumba tikakhala ndi poyambira,” anatero a Nguluwe. Katundu wa ndalama zokwana 2.2 million Kwacha ndi yemwe anaperekedwa pa msasawo ndi thandizo kuchokera ku mabungwe a Site Savers, Trocaire, Christian Family Movement ndi bambo Pier Gorgio Gamba a chipani cha Montfort.",https://www.radiomaria.mw/cfm-ipereka-thandizo-ku-mabanja-okhudzidwa-ndi-namondwe-ku-chikwawa/,"May 4, 2022",Izahaki Mwacha
Phungu Adzudzula Apolisi Kaamba Kokolezera Mchitidwe wa Uchifwamba Mdera Lake,"Phungu wa kunyumba ya malamulo ku dera la kumpoto kwa boma la Nsanje, Enock Chizuzu wadzudzula apolisi kuti ndi omwe akukolezera m’chitidwe wa uchifwamba m’dera lake. Izi zikudza pamene m’chitidwe ophana ndi kutengera lamulo m’manja mwawo wakula m’madera ozungulira dera la Fatima ku East Bank, komwe anthu pafupifupi asanu ndi m’modzi akhapidwa ndi achiwembu ndi kuwabera katundu wawo m’sabata yathayi. Chizuzu: Anthu 100 sauzande sangatetezedwe ndi anthu atatu Malingana ndi Chizuzu, dera la Fatima ku East Bank m’boma la Nsanje, lili ndi apolisi atatu okha omwe akupereka chitetezo ku deralo lomwe lili ndi chiwerengero cha anthu opitilira 100 sauzande. Iye waloza chala akuluakulu apolisi m’bomalo polekelera deralo kukhala ndi apolisi atatuwo kopitilira zaka zisanu ndi zitatu (8) zomwe wati zikukolezera m’chitidwe wa ziphuphu ndi katangale ndi kutayilira pa kagwiridwe kawo ka ntchito. “Chiwerengero cha anthu 100 sauzande sichingatetezedwe ndi anthu atatu ndi zosatheka,” anatero a Chizuzu. Poyankhapo pa za nkhawazi, mneneri wa apolisi m’boma la Nsanje, mayi Agnes Zalakoma wati kuyambira mwezi wapitawu, ofesi yawo yakhala ikutumiza apolisi khumi mulungu uliwonse mosinthana pofuna kuwonjezera chitetezo ku deralo. “Loweruka lililonse kukumapita apolisi khumi kukawonjezera chitetezo kumeneko panopa ndi mwezi wachiwiri akupita,” anatero mayi Zalakoma. Poyankhulapo, katswiri owona za chisamaliro cha anthu anthu ku Chigwa cha mtsinje wa Shire, a Amade Alide wati ndi zomvetsa chisoni kuti nthambi zoyang’anira chitetezo zikusowekera m’gwirizano ndi ukadaulo pa ntchito. “Kumakhala kufooka kwa nthambi yoyang’anira chitetezo. Pofuna kuthana ndi vuto pakufunika kukambirana ndi nthambi zina zoyag’anira chitetezo osati kugwira ntchito pawokha,” anatero a Alide. Dera la East Bank m’maboma a Chikwawa ndi Nsanje lili ndi mapolisi aang’ono awiri okha, ya Makhwira ku Chikwawa ndi Fatima ku Nsanje komwe umbava ndi umbanda ndi waukulu kuyerekeza ndi madera ena a chigwa cha mtsinje wa Shire.",https://www.radiomaria.mw/phungu-adzudzula-apolisi-kaamba-kokolezera-mchitidwe-wa-uchifwamba-mdera-lake/,"May 4, 2022",Izahaki Mwacha
Papa Wati Wakonzeka Kupita Mdziko La Russia,"Mtsogoleri wa Mpingo wa Katolika pa dziko lonse Papa Francisco wati ndi okonzeka kupita m’dziko la Russia kuti akachite zokambirana ndi mtsogoleri wa dzikolo. Malinga ndi malipoti a Vatican Radio,  Papa wati padakali pano alibe maganizo opita ku Ukraine koma ndi wokonzeka kupita ku Moscow komwe ndi ku likulu la dziko la Russia kuti akachite zokambirana ndi a Putin pa za nkhondo ya pakati pa maiko a Russia ndi Ukraine. Papa Francisco wati chomwe akudikira padakali pano ndi kuti a Putin avomere kuchita zokambiranazi. “Patangopita masiku makumi awiri a nkhondo pakati pa maiko a Russia ndi Ukraine ndidatuma mlembi wa mkulu wa likulu la Mpingo wa Katolika, Vatican Secretary of State Cardinal Pietro Parolin kuti atumize uthenga wopempha za nkumanowu koma za chisoni kuti mpaka pano sitidalandirebe yankho. Tikupitiriza kugogoda pa khomo la dziko la Russia angakhale tikudziwa kuti ndi kovuta kuti pempho lathu limveke,” watero Papa Francisco pouza mtolankhaniyu. Iye waonjezera ponena kuti podikirira yankho pa nkhaniyi zinthu zingapo zothandiza kuti nkhondoyi ithe zachitika. Papa Francisco watchulapo zoti watumizapo kangapo konse nduna zake kupita m’dziko la Ukraine komanso kuti iye mwini adaapita kukamang’ala ku ofesi ya kazembe wa dziko la Russia, Russian embassy, mu mzinda wa Rome ngati njira zothandiza kuti nkhondoyi ithe.",https://www.radiomaria.mw/papa-wati-wakonzeka-kupita-mdziko-la-russia/,"May 4, 2022",Izahaki Mwacha
Papa Wapempha Amishonale A Chifundo Cha Mulungu Agwire Ntchito Modzipereka,"Mtsogoleri wa mpingo wa katolika pa dziko lonse Papa Francisco wapempha ansembe omwe adawasankha kukhala a mishonare a Chifundo cha Mulungu kuti aziwulula za chifundo cha Mulungu kwa akhristu. Malinga ndi malipoti a wailesi ya Vatican, Papa wanena izi poyankhula kwa ansembe okwana 400 ochokera mbali zonse za dziko la pansi omwe Papa’yu adawakhazikitsa mwa njira ya padera pofuna kukondwerera bwino chaka cha Chifundo cha Mulungu odziwika kuti Missionaries of Mercy. Papa Francisko ndi amishonale a chifundo cha Mulungu Iye wawalimbikitsanso kuti azilandira ndi manja awiri anthu onse obwera kwa iwo ndi kumawathunzitsa mtima ndi kuwaonetsera chifundo cha Mulungu. Papa Francisco wati ndi wokondwa kwambiri ndi utumiki wa ansembewa womwe ukuthandiza powafikira anthu ndi chifundo cha Mulungu. Pamenepa iye wati ndi chifukwa chake adaganiza zozindikiritsa anthu za utumikiwu mwa njira ya padera komanso kuti ukhale utumiki wokhazikia mu Mpingo wa Katolika. Iye wati adachita izi kudzera mu kalata yake, Apostolic Constitution on the Roman Curia, Praedicate Evangelium. Papa Francisco adakhazikitsa a mishonare a Chifundo cha Mulungu m’chaka cha 2016 pokondwerera chaka cha Chifundo cha Mulungu. Mwa zina ansembewa ntchito yao ndi kupereka Sakramenti la kulapa komanso kulalikira ndi kuzindikiritsa anthu za chifundo cha Mulungu osaiwala kulapisa anthu kukhululukira akhristu machimo akuluakulu omwe kawiri-kawiri amasowa upangiri wa a episkopi komanso likulu la Mpingo wa Katolika pa dziko lonse. M’modzi wa ansembe amenewa ndi bambo Joseph Kimu omwe amatumikira mu dayosizi ya Mangochi komanso ndi mkulu owona za mapologalamu ku Radio Maria Malawi.",https://www.radiomaria.mw/papa-wapempha-amishonale-a-chifundo-cha-mulungu-agwire-ntchito-modzipereka/,"April 27, 2022",Izahaki Mwacha
Bungwe la OXFAM Lapempha Makhonsolo Achilimike Pa Nkhani Ya Madyedwe Abwino,"Bungwe la Oxfam lapempha adindo m’makhomsolo komanso mabungwe mdziko muno kuti awonetse chidwi pa nkhani yolimbikitsa madyedwe abwino. Mlangizi pa nkhani za madyedwe abwino ndi ntchito za chitukuko ku bungweli, a Steve Kuliaz, ndi omwe anena izi m’boma la Dedza pa msonkhano wa akuluakulu a makhonsolo a m’maboma a Dowa, Salima ndi Dedza komanso mabungwe ena omwe amadzipereka pa ntchito ya madyedwe abwino mdziko muno. Pa mkumanowu, bungwe la Oxfam limafotokozera masomphenya ake   pa ntchito yolimbikitsa madyedwe abwino kudzera mu gawo lachiwiri la project yowonetsetsa kuti anthu mdziko muno ali ndi mwayi wokhala ndi chakudya chobweretsa thanzi. M’mawu awo a Kuliaz anati chidwi cha makhonsolo ndi mabungwe pa nkhani za madyedwe abwino, chingathandize kuthana ndi matenda ambiri omwe amadza kaamba kosowa chakudya chobweretsa thanzi. Iwo anati boma likuyesetsa kuyika gawo la ndalama zothandizira ntchitoyi komabe anati pali nkhawa kuti ntchito yolimbikitsa madyedwe abwino ikhoza kusafikira anthu onse kaamba ka kuchepachepetsedwa kwa ndalama zomwe boma limayika mu ndondomeko yake ya zachuma kuchoka pa 2.9℅ chakatha kufika pa 1.9℅ chaka chino. Pamenepa iwo apempha makhomsolo, mabungwe ndi atolankhani kuti ayikepo chidwi pa ntchito yokhazikitsa njira zina zopezera thandizo la ntchito yolimbikitsa madyedwe abwino. Gawo lachiwiri la project ya Oxfam lolimbikitsa madyedwe abwino ligwiridwa m’maboma a Dedza, Salima komanso Dowa kuyambira mchaka 2022 mpaka 2023. Pali chiyembekezo chakuti gawo lachiwiri limeneli lipindulira anthu ambiri kuposa gawo loyamba pomwe ndalama yogwilira ntchitoyi yakwera kuchoka pa 50,000 Euros kufika 250,000 Euros. Bungwe la Oxfam likugwira ntchitoyi ndi thandizo la ndalama lochokera ku bungwe la mdziko la Germany la GIZ.",https://www.radiomaria.mw/bungwe-la-oxfam-lapempha-makhonsolo-achilimike-pa-nkhani-ya-madyedwe-abwino/,"April 27, 2022",Izahaki Mwacha
Flames Iyamba Zokonzekera Zake M’mwezi wa May,"Timu ya mpira wa miyendo mdziko muno ya Flames ikuyembekeza kuyamba zonkonzekera za mpikisano wodzigulira malo mu mpikisano wa 2023 African Cup of Nations, pa 8 mwezi wa mawa. Iyamba zokonzekera pa 8 May-Flames Malinga ndi mkulu owona za mipikisano ku bungweli a Gomezgani Zakazaka, Flames ikhala ndi masewero awiri amu mpikisanowu mwezi wa June, pomwe idzasewere ndi timu ya Ethiopia pakhomo komanso ndi timu ya Guinea koyenda. Zokonzekerazi ziyamba ndi osewera omwe amasewera league yayikulu kuno kumudzi, kenako enanso omwe amasewera maiko a kunja azakhala akubwera pakatha masabata awiri. Ena mwa osewera atsopano omwe akulowa nawo mu camp ndi monga Chiukepo Msowoya, Yamikani Chester, Stanely Sanudi komanso Balikinho Mwakanyongo.",https://www.radiomaria.mw/flames-iyamba-zokonzekera-zake-mmwezi-wa-may/,"April 27, 2022",Izahaki Mwacha
Alamulidwa Kukagwira Ukayidi Kwa Zaka 14 Kaamba Kogwilira Wantchito Wake,"Bwalo la milandu la First Grade Magistrate ku Monkeybay m’boma la Mangochi lalamula mkulu wina wa zaka 50 zakubadwa kuti akakhale ku ndende kwa zaka 14 atapezeka olakwa pa mlandu wogwilira wantchito wake yemwe ndi wa zaka 15 zakubadwa. Mkuluyu John Mpereka anapalamula mlanduwu pa 11 ndi 12 April 2022. Malipoti akusonyeza kuti banja la mkuluyu linatha ndipo mkazi wake anamusiyira mwana wa zaka zisanu zomwe zinachititsa kuti akasake wa ntchito oti adzisamalira mwanayo. Malinga ndi wofalitsa nkhani za polisi ku Monkeybay, Sergeant Alice Sichali, patsikuli,mkuluyu analowa ku chipinda chomwe msungwanayu amagona ndi kumuuza kuti agone naye kulephera apo amuchotsa ntchito. Atachita izi pa tsikuli mkuluyu anachitanso chimodzimodzi mawa lake ndipo kenaka msungwanayu anakanena za nkhaniyi ku polisi ya Monkeybay zomwe zinachititsa kuti mkuluyu amangidwe. Atawonekera ku bwaloli mkuluyu anauvomera mlanduwu zomwe zinachititsa kuti woyimira boma pa mlanduwuSub Inspectpr Mary Mbutuka apemphe bwaloli kuti lipereke chilango chokhwima kaamba koti milandu ya mtunduwu ikuchulukira mderalo. Pamenepa First Grade Magistrate Mtunduwatha Mpasu analamula Mpereka kuti akakhale ku ndende kwa zaka 14 pa mlanduwu. Mpereka amachokera mmudzi mwa Masinde mfumu yaikulu Chigaru m’boma la Blantyre.",https://www.radiomaria.mw/alamulidwa-kukagwira-ukayidi-kwa-zaka-14-kaamba-kogwilira-wantchito-wake/,"April 27, 2022",Izahaki Mwacha
Papa Francisko Ayendera Papa Benedicto wa 16 Wopuma,"Mtsogoleri wa Mpingo wa Katolika pa dziko lonse Papa Francisco anakayendera Papa Benedicto wa 16 wopuma, kunyumba yake. Papa Francisko ndi Papa Benedict wa 16 wopuma Malinga ndi malipoti a Vatican Radio Papa Francisco lachitatu masana Papa Francisco anapeza nthawi yokacheza ndi Papa Benedicto wa 16 wopuma kunyumba yake ya Mater Ecclesiae ku Vatican. Malinga ndi mkulu wa ofesi yofalitsa nkhani ku Vatican, Director of the Holy See Press Office, Matteo Bruni wati pa nkumanowu Papa Francisco wafunira Papa Benedicto wa 16 mafuno abwino a Pasaka komanso mafuno abwino a tsiku lake lobadwa lomwe ndi loweruka likudzali pa 16 April. Bruni waonjezeranso kuti awiriwa anapemphera limodzi. Papa Francisco wakhala akumapeza nthawi yokacheza ndi Papa Benedicto wa 16 kunyumba yake ya Mater Ecclesiae. Papa Benedicto wa 16 wopuma yemwe kwao ndi Germany akwanitsa zaka 95 loweruka likudzali pa 16 April.",https://www.radiomaria.mw/papa-francisko-ayendera-papa-benedicto-wa-16-wopuma/,"April 14, 2022",Izahaki Mwacha
DVV International Ipereka Lamya Zamakono Msukulu za Kwacha,"Bungwe la DVV International lapereka katundu wa makono wa ndalama zokwana 24 million kwacha ku bungwe loyendetsa sukulu za kwacha mdziko muno la National Centre for Literacy and Adult Education (NACLEA). Mwambo wopeleka katunduyu wachitika lachitatu pa 13 April 2022 munzinda wa Lilongwe, pamene bungwe la DVV international lapereka katundu monga makina akopyuta komaso mafoni amakono. Poyankhula, mlembi  mu unduna owona kuti pasakhale kusiyana pakati pa amayi ndi abambo, chisamaliro cha anthu komanso chitukuko cha m’madera,  a Isaac Katopola ati katunduyu athandiza kutukula komaso kupititsa patsogolo sukulu za kwacha mdziko muno chifukwa anthu azitha kutumiza mauthenga a momwe zinthu zikuyendera msukulu zakwacha m’dera lawo mosavuta. Iwo apemphanso anthu kuti atengepo gawo pa ntchito yopititsa patsogolo sukulu zakwacha m’dziko muno. M’mawu ake, mneneri wa bungwe la DVV International a Dyson Mthawanji ati katunduyu athandiza kuti adzidziwa m’mene ntchito ya sukulu za kwacha ikuyendera mdziko muno. Iwo atsindikanso kuti khumbo lawo ndi lopanga Malawi woti aliyense akutha kuwerenga ndi kulemba komaso kupanga maluso ena otukula dziko lino. Bungwe la DVV International lakhala likuthandiza boma kuyamba m’chaka cha 2007.",https://www.radiomaria.mw/dvv-international-ipereka-lamya-zamakono-msukulu-za-kwacha/,"April 14, 2022",Izahaki Mwacha
Papa Atsogolera Misa Yodalitsa Mafuta,"Mtsogoleri wa Mpingo wa Katolika pa dziko lonse Papa Francisco lero lachinayi loyera anatsogolera Misa pomwe anadalitsa mafuta oyera. Malinga ndi malipoti a Vatican Radio Misa’yi inachitikira mu tchalitchi chachikulu cha Saint Peter’s Basilica ku Vatican. Tsiku lachinayi loyera ndi tsiku lalikulu popeza pa tsikuli Ambuye Yesu adapanga Ukaristia komanso mwa njira ina adakhazikitsa Sakramenti la Ukulu kapena kuti Unsembe pamene adanena kuti: Idyani ili ndi thupi langa, imwani awa ndi magazi anga, muzichita izi kuti mundikumbukire, do this in memory of me! Malinga ndi Mpingo wa Katolika Ukaristia ndi thupi leni-leni la Ambuye Yesu ndipo Vinyo ndi magazi enieni a Ambuye Yesu. Mu kalata yake ya m’chaka cha 2004 yomwe adalembera ansembe pa tsiku lachinayi loyera, Papa Yohane Paulo Wachiwiri Woyera adati: popanda Ukaristia palibe ansembe ndipo popanda ansembe palibe Ukaristia,there can be no Eucharist without the priesthood just as there can be no priesthood without the Eucharist.",https://www.radiomaria.mw/papa-atsogolera-misa-yodalitsa-mafuta/,"April 14, 2022",Izahaki Mwacha
